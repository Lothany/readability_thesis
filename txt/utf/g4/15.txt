May bumalot na epidemya sa aming lungsod. Isang uri ng nakahahawa at nakamamatay na sakit ang lumaganap na lubos na kinatatakutan ng mga mamamayan. Pinayuhan ng gobyerno ang mga mamamayan na iwasan muna ang paglabas at pagpunta sa matataong lugar. Mahigpit na pinagbawalang lumabas ng pamamahay ang mga bata, buntis at matatanda sapagkat sila ang madaling hawahan ng naturang sakit.

Laking lungkot ni Lola Edita dahil hindi pa muna niya magagawa ang mga nakasanayan niyang gawin hangga’t may epidemya pa. Noong wala pa ang problemang ito, nakasanayan niyang mamalengke, mamasyal, mangapit-bahay, at higit sa lahat, ang magsimba tuwing Linggo. Palagi pa nga niya akong isinasama sa mga lakad niya lalo na kung wala akong pasok.

Ako, si Tatay Lando at si Nanay Elena lang ang kasama ni Lola Edita sa bahay. Si Tatay Lando lang ang maaaring lumabas ng tahanan upang pumunta sa trabaho. Siya na rin ang namamalengke at namimili ng mga kakailanganin ng buong pamilya kasi ilang buwang buntis si nanay. Maingat siyang lumalabas at umuuwi ng bahay. Palagi siyang may baong alcohol at nakasuot ng face mask. Maging sa pag-uwi niya tuwing hapon, naliligo muna siya bago lumapit at makihalubilo sa amin. Sa bawat pag-alis ni Tatay Lando, takot at pangamba ang nararamdaman naming mga naiiwan sa bahay. Palagi naming pinapanalangin na malayo siya sa nakahahawang sakit.

Lumipas ang ilang linggo at hindi pa rin nalulutas ang problema ng epidemya. Nakaramdam kami ng pagkabagot sa bahay. Naghanap kami ng mga gawaing makapapawi ng aming lumbay at pag-aalala. Si Nanay Elena ang naging pansamantalang guro ko habang hindi pa ako puwedeng pumasok sa eskuwelahan. Ginagabayan niya ako lalo na kapag nahihirapan ako sa aking mga modyul. Bukod sa pagtulong niya sa aking mga aralin sa iba’t ibang asignatura, may mga araw na tinuturuan niya ako ng mga bagong kaalaman tulad ng pagluluto, pananahi, at tamang paggawa ng mga gawaing-bahay.

Kapag wala namang pasok si Tatay Lando ay tinuturuan naman niya akong magkumpuni ng mga bagay-bagay. Naglalaro din kami ng chess o kaya ay nagpipinta paminsan-minsan. Maaari naman pala akong matuto ng maraming bagay kahit nasa bahay lang ako at wala sa paaralan. Kahit papaano ay naging abala kami at napawi ang matinding pagkabagot at pangamba.

Ngunit paano naman si Lola Edita? Ano naman ang pagkakaabalahan niya? Lagi siyang nananalangin na sana ay mawala na nang tuluyan ang epidemya. Lagi niyang sinasabi sa amin na labis na niyang pinananabikan na balikan ang mga nakasanayan niyang mga gawain noong wala pang epidemya. Nasasabik na rin daw siya sa ibang mga anak at apo niya na nakatira sa karatig-bayan. Nalulungkot din kami habang nakikinig sa mga hinaing niya.

Isang umaga, nakita ko si Lola na may pinagkakaabalahan sa aming bakuran. “Lola, ano po ang ginagawa ninyo?” tanong ko sa kanya. “Halika Tinay, tulungan mo ako dito sa mga halaman ko. Nagsisiksikan na pala ang mga binhi nila. Panahon na para ilipat sila sa ibang paso” sagot ni Lola.

Tinulungan ko si Lola. Habang abala kami sa pagtatanim ay may napansin ako kay Lola. Aba! Ang sarap pagmasdan ang muling pagbalik ng matamis na ngiti sa kaniyang mukha. Hay salamat, nakakita na rin ng pampawi ng lumbay ang lola ko!

Pagkauwi ni Tatay Lando, ikinuwento ko sa kaniya ang mga ginawa namin ni Lola Edita sa araw na iyon. Natuwa si Tatay Lando sa mga narinig niya. Lingid sa kaalaman ko, may naisip na pala siyang magandang ideya upang mapasaya pa lalo si Lola Edita.

Sa sumunod na mga araw, umuwi si Tatay Lando na may dalang mga sorpresa para kay Lola Edita. Dinalhan niya ito ng mga binhi ng iba’t ibang uri ng halaman o bulaklak.

Araw iyon ng Lunes at umuwi si Tatay Lando na may bitbit na mga binhi ng isang uri ng bulaklak. Mala-espada ang hugis ng dahon ng mga ito, kulay luntian at may mga markang kawangis ng balat ng ahas. Napakatamis ng mga ngiti ni Lola Edita nang natanggap niya ang mga ito.

Araw naman iyon ng Martes nang ibang uri ng halaman naman ang dala ng tatay. Malalaki ang mga dahon nito na hugis biluhaba at may iba-ibang kulay. “Aba.... Ang gaganda naman ng mga aglaonema!” buong galak na sambit ni Lola Edita.

Ibang klase ng halaman naman ang dala ni Tatay Lando pagdating ng Miyerkules. Parang makukulay na uri ng gabi ang mga ito. Hugis puso ang mga dahon nila. Siyempre, tuwang-tuwa na naman si Lola Edita. Ganoon din si Nanay Elena. Tila nahawa na rin siya sa pagkabighani ni Lola Edita sa mga pasalubong ni Tatay Lando.

Sa sumunod pang mga araw, marami pang dalang sorpresa na dumating kay Lola Edita. Iba’t ibang punla o binhi ang dumating na padala naman ng mga iba pang anak ni lola. Minsan, may kasama pang mga paso o kaya ay may kalakip na mensahe ng pagbati at pangangamusta sa kanya. Abot hanggang tenga na lagi ang ngiti ni Lola Edita.

Natapos ang buong linggo at napuno na ng iba’t ibang klase ng halaman ang loob at labas ng bahay namin. May malalaki at maliliit na uri ng halaman. Ang iba ay namumulaklak at may matitinik din.

Hindi lang si Lola Edita ang natuwa dahil nahawa na rin si Nanay Elena. Naging bagong guro namin bigla ang lola. Marami kaming natutuhan sa kaniya tungkol sa tamang pangangalaga ng iba’t ibang uri ng halaman. Nagtatanim din siya ng mga halamang gulay pero mga halamang ornamental talaga ang paborito niya. Di kalaunan, pati ako ay nahawa na rin sa pagkahilig nila sa halaman. Nalibang din ako sa pagtulong sa kanila sa pagtatanim at pagdidilig ng mga ito. Masarap pala sa pakiramdam na makita mong nabubuhay ang itinanim at inaalagaan mong halaman.

Natutuhan namin kay Lola Edita na iba-iba pala ang mga pangangailangan ng mga halamang ornamental. May mga klase ng halaman na nais masikatan ng araw at may iba ring hindi. May mga uri na kailangang diligan nang madalas at may iba din na minsan sa isang linggo lang kung diligan. May iba na napakadaling palaguin at may iba namang napakasensitibo at mahirap buhayin. May ibang halaman na kailangan pang lagyan ni Lola ng matabang lupa o kaya ay organikong abono para lumusog habang ang ibang uri naman ay nabubuhay kahit walang lupa. Kaya palang mabuhay ng iba kahit sa tubig lang.

Napansin ko na parang mas naging sariwa ang simoy ng hangin nang dumami ang mga halaman sa bahay at bakuran namin. Nakakaaliw ring pagmasdan ang mga dumayong mga kulisap tulad ng mga paruparo, tutubi at tipaklong. Paminsan-minsan ay may mga alitaptap na rin akong nakikita pagsapit ng gabi. Mas gumanda pa ang paligid at nadagdagan ng mas maraming kulay at buhay. Higit sa lahat, bumalik na ang masaya at maaliwalas na ngiti sa mukha ng Lola Edita ko.

Bukod sa ligayang dala ng pag-aalaga namin ng iba’t ibang uri ng halaman, hindi kalaunan ay naging abala naman kami sa pagbebenta ng mga ito sa pamamagitan ng social media. Tuwang-tuwa kami sa naisipan naming pagpapaskil ng mga larawan ng aming mga halamang ornamental at maging sa pagla-live selling. Biglang naging taga-deliver ng mga halaman si Tatay Lando tuwing araw ng Sabado. Nakatulong kahit papaano ang halagang kinikita namin dito para sa mga gastusin sa bahay, lalo na at papalabas na ang munting kapatid ko na nasa sinapupunan ni nanay.

Ilang buwan pa ang lumipas bago tuluyang nawala ang epidemya. Araw iyon ng Linggo at sabik ang buong mag-anak na lumabas at muling makapagsimba. Sa aming pagtungo sa simbahan, natuwa kami sa mga nakita namin sa mga nadaanang kabahayan. Wari napuno ang mga bakuran ng mga bulaklak at iba pang uri ng mga halaman.

“Lola, akala ko po na kayo lang ang nahumaling sa mga halaman. Ganoon din po pala ang iba. Ganoon din po ang kinagiliwan nila” sabi ko kay Lola.

Biglang napahinto si Lola at binigyan ako ng matamis niyang ngiti. Pagkatapos ay sinabi niya sa akin, “Tinay, minsan ay nalulungkot tayo at lubos na nag-aalala sa mga dumarating na problema at pagsubok sa buhay natin. Pero hindi lang natin alam na sa pamamagitan pala ng mga pagsubok na ito ay matututo tayo ng mga bagong bagay na makapagbibigay sa atin ng lubos-lubos na kaligayahan.”

Masaya kaming nakapagsimba bilang isang buong pamilya sa araw na iyon. Sabay kaming nagpasalamat sa Poong Maykapal dahil tuluyan nang napuksa ang epidemya. Malaki ang naging pasasalamat namin sa Kaniya dahil nanatiling matatag, ligtas at masaya ang aming pamilya kahit pa man sa gitna ng pagsubok.