Sa isang lugar ng Barangay Buayan, merong isang batang lalaki na aking nakilala. Siya ay mabait, matangkad, payat at kulay kayumanggi ang kanyang balat. Ang pangalan niya ay Isko.

Si Isko ay nakatira sa nabanggit na lugar kasama ang kanyang buong pamilya. Apat sila  sa pamilya. Si Isko, ang kapatid niyang babae at ang kanyang mga magulang, na parehong nagtitinda ng bibingka malapit sa daan papuntang probinsiya ng Sarangani. 

Unang araw ng pasukan sa eskwela noon, habang ako ay naglalakad patungo sa aking silid-aralan, nagulat ako ng makita ko si Isko na naglalakad sa loob ng campus ng Mataas na Paaralan ng Buayan, kung saan ay doon ako nagtuturo. Natuwa akong nakita siya dahil kahit sa sobrang kahirapan ng buhay nila, nagkaroon pa rin siya ng interes na makapag-aral at domoble pa ang tuwang aking naramdaman ng mapag-alaman kong siya pala ay napabilang sa baitang at pangkat na kung saan ako ang Gurong Tagapayo.

Maaasahan sa mga gawain sa silid-aralan si Isko. Kalimitan, siya ang madali kong mautusan sa mga gawain na hindi kaya ng mga kaklase niya.

Isang araw, inanonsyo ko sa aking klase na magkakaroon kami ng isahang pagbasa upang marinig ko ang boses ng bawat mag-aaral at upang malaman ko rin ang lebel ng kanilang pagbabasa.

May mga natuwa sa aking anonsyo, subalit meron din namang ilang nakitaan ko ng kaba sa kanilang mga mukha. Sa isip ko, siguro meron silang iba’t-ibang dahilan kung bakit iba-iba rin ang kanilang mga reaksiyon sa aking sinabi sa kanila tungkol sa aktibidad na gagawin nilang pagbabasa.

Ilang minuto pa ang nakalipas at sinimulan ko nang tumawag ng pangalan para simulan na ang isahang pagbabasa. Merong mangilan-ngilang mag-aaral na nagbuluntaryong magbasa kaya inuuna ko na rin sila.

Dumating sa puntong tinawag ko ang pangalan ni Isko. Walang Isko na tumayo, kaya tinawag ko ulit ang pangalan niya. Wala pa ring Isko na sumagot at nagpakita.

Nakadama ako ng pag-alala kasi sigurado akong nakita ko si Isko sa loob ng silid-aralan. Sumagi tuloy sa isip ko na baka lumabas siya ng silid-aralan na hindi man lang nagpaalam sa akin. Lumabas ako at sinubukang hanapin si Isko, subalit ako ay nabigo. Wala akong nakitang Isko.

Nagtanong-tanong ako sa iba pang mga mag-aaral at mga guro sa iba pang mga silid-aralan, subalit wala rin daw silang nakita.  Pinuntahan ko din at tinanong ang guwardiya na nakabantay sa gate ng aming paaralan subalit wala rin daw siyang nakitang may batang lumabas ng gate.

Lalo akong nakadama ng pangamba. Napag-isip-isip ko na ipagpatuloy ko nalang ang paghahanap sa kanya pagkatapos ng aking klase.

Makalipas ang ilang minuto gumamit ako ng palikuran sa loob lang din ng aming silid-aralan. Bigla ako nakarinig ng kaluskos sa bandang gilid ng pinto. Lumapit ako pinto at napag-alaman ko na ang ingay pala na aking narinig ay nanggagaling sa loob ng isang  malaking kahon (divan).  Sa pag-aakalang baka may anumang  hayop o insekto sa loob ng malaking kahon, dahan-dahan ko itong binuksan at ako’y nagulantang sa aking nakita…

Sa loob ng malaking kahon nakabaluktot si Isko kasama ang mga walis tambo, walis tingting, galon, balde at tabo…

Hindi ko naintindihan ang aking naramdaman.  Matatawa ba ako o maiiyak? 
“Isko, bakit ka nandiyan, anong ginagawa mo sa loob ng kahon?” Hindi nakasagot si Isko at napatingin lang siya sa akin. Pinalabas ko siya sa kahon at napansin ko ang lungkot na kanyang nadarama.  Tinulungan ko siyang makalabas dahil sa nahirapan siya sa dami ng takatambak sa loob ng kahon.

Kinausap ko si Isko ng masinsinan sa loob ng aking cubicle.  Kinamusta ko kung anong naramdaman nya. May kakaiba ba siyang naramdaman o sakit sa katawan dulot ng pagpasok at pagtago niya sa kahon ng medyo mahabahabang panahon. Ayon sa kanya wala naman daw masakit sa kanya. Tinanong ko rin siya kung ano ang dahilan at nagawa niya iyon.

Sa pagkakataong iyon, hinayaan kong magkwento sa akin si Isko.

“Mahirap kami sa buhay ma’am.  Ang aking mga magulang ay abala sa paghahanapbuhay. Wala silang panahon para ako ay turuan o tulungan sa aking pag-aaral. Kapag nagpapaturo ako sa kanila, nagagalit sila kaya hanggang ngayon hindi pa rin po ako marunong magbasa. Yan po ang pinakadahilan ma’am kung bakit ako nagtago sa loob ng kahon. Ayoko pong malaman ninyo na hindi po ako marunong magbasa. Takot akong baka pagtawanan ako ng mga kaklase ko o di kaya ay pagagalitan niyo po ako.”

“Malimit po, sinisigawan ako ng mama ko… “Isko! Isko! Kumilos ka! Maraming gawaing bahay! Huwag kang tatamad-tamad!Magbanat ka ng buto!

“Ang tatay ko naman parati akong inuutusan…” “Isko, magsibak ka ng kahoy para gamiting panggatong mamaya sa lulutuin nating bibingka. Magkudkod ka ng niyog. Kumuha ka ng dahon ng saging. 
“Nag-igib ka na ba ng tubig? Pinakin mo na ba ang mga manok? Naglinis ka na ba ng bahay?”, dagdag pa ng aking ama.
“Wala akong panahon para magbasa ng libro. Gustuhin ko man pero ubos na ang oras ko para dito.”

Sobrang naawa ako kay Isko dahil sa ibinahagi niyang kwento sa akin.

Matapos naming mag-usap ni Isko, tinanong ko siya kung nais niya ba talagang matutong magbasa. Sinagot niya ako “opo maa’am!”

Iminungkahi ko sa kanya na pagkatapos ng klase sa hapon, bago siya umuwi ay pupunta siya sa akin para turuan ko siyang magbasa. Nakita ko sa kanyang mukha ang tuwa at saya sa aking mga sinabi. 

Nagmula noon, nagkaroon na ng panahon si Isko na mag-aral upang matutong magbasa. Bago ko pa man siya tinuturuang magbasa, pinapakain ko muna siya para kahit papano may laman ang kanyang sikmura. Wala mang panahon upang makapag-aral sa kanilang sariling pamamahay, meron namang isang guro na handang tumulong sa kanya upang siya ay matuto.
