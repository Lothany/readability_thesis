
      Si Lotlot ay panganay sa limang anak ng mag-asawang Lote at Loloy. Ang kaniyang nanay ay may maliit na tindahan ng mga gulay at ang kaniyang tatay ay isang mangingisda. Bata pa lamang ay batid na ni Lotlot ang kahirapang dinaranas ng kaniyang pamilya. Hindi sapat ang kita ng kaniyang mga magulang upang matustusan ang pangangailangan ng kanilang pamilya sa pang –araw-araw,  kaya’t sa murang edad na walong taong gulang ay tumutulong na siya sa kanyang nanay sa pagtitinda ng mga gulay at kung minsan naman kapag araw ng Sabado ay naglalako siya ng biko na niluto ng kanyang nanay.
	Isang umaga, narinig ni Lotlot na nag-uusap ang kanyang mga magulang. Pinag-uusapan nila kung paano pagkasyahin ang maliit nilang kita sa kanilang pang-araw-araw na pangangailangan. “Tatanggap na lang ako ng labada upang makaluwag – luwag tayo” narinig ni Lotlot na  sabi ng kanyang nanay. “Huwag na, lalaot na lang ako dalawang beses sa isang araw nang sa ganon ay marami akong isda na maipagbibili.” Narinig ni Lotlot na wika ng kanyang  tatay. 
	Habang naglalakad papunta sa paaralan ay iniisip ni Lotlot kung paano matutulungan ang kanyang mga magulang. Nakarating na lang siya sa kanilang paaralan ay wala pa rin siyang maisip na paraan kung paano makakatulong sa kanyang mga magulang.
      Nagsimula na ang kanilang klase. Habang nakikinig si Lotlot sa kuwento ng kanilang guro tungkol sa pag-iipon ng pera, napaisip siya at bumulong sa kanyang sarili,”Ah tama! Alam ko na, mag-iipon din ako nang sa ganon kapag may kailangan akong bilhin na proyekto o gamit sa paaralan ay hindi na ako hihingi pa kay nanay at tatay at kapag may marami na akong ipon may maibibigay na ako pandagdag sa mga gastusin sa bahay.
      Kaya pag – uwi ni Lotlot galing sa paaralan, pagkatapos niyang magmano sa kanyang nanay at tatay ay dali – dali siyang pumasok sa kanilang bahay. Nagtaka ang kanyang nanay  sa kilos ni Lotlot kaya sinundan niya ito at napansin ng kaniyang nanay na parang may hinahanap si Lotlot ,kaya’t tinanong niya ito.” Lotlot anak, ano ba ang hinahanap mo?” Nay, hinahanap ko po yung basyo ng pulbos, gagamitin ko po ”, masayang tugon ni Lotlot.
      Mula sa limang  piso niyang baon at minsan tatlong piso ay itinatabi ni Lotlot ang kalahati nito at inihuhulog sa kanyang alkansyang basyo ng pulbos. Nagtitipid siya dahil gusto niyang lumaki ang kanyang ipon.
      Isang araw ng Linggo pagkatapos magsimba, habang naglilinis ng bahay ay napansin ni Lotlot ang nakatambak na basyo ng mga bote sa likod ng kanilang bahay. Inilagay niya ito sa isang sako dahil ibebenta niya ito pandagdag sa kaniyang ipon. Hindi pa natatapos  si Lotlot sa paglalagay ng mga bote sa sako ay narinig na niya ang sigaw ni Mang Kano na namimili ng mg bote, bakal, plastik, at mga karton. Nagmamadaling lumabas ng kanilang tarangkahan si Lotlot at tinawag si Mang Kano. “Magandang araw po Mang Kano, magbebenta po ako ng mga bote” masayang wika ni Lotlot. “Magandang umaga naman Lotlot, mukhang ang saya mo ngayon ah” nakangiting wika ni Mang Kano. “Masayang – masaya po talaga dahil madadagdagan na naman ang ipon ko” nakangiting tugon ni Lotlot. “O, sige Lotlot kunin mo na ang iyong mga bote. Nagkakahalaga  ng limampung piso ang lahat ng boteng ibinenta ni Lotlot. Inihulog niya lahat ito sa kanyang alkansiya. Masaya si Lotlot dahil malaki – laki na rin ang kanyang naipon.
      Ipinagpatuloy ni Lotlot ang pag-iipon ng mga bote, plastic, karton, lata at mga patapong bagay na yari sa bakal. Pumupunta siya sa kanilang mga kapitbahay upang mangolekta nito. Minsan naman ay pinupulot niya ang mga nakikita niya sa daan.
       Minsan habang pauwi na mula sa eskwela ay nakita siya ng kanyang kaklaseng si Tonton na pinupulot  ang basyo ng lata at bote na nadaanan. “Lotlot, anong gagawin mo sa mga bote at lata?” tanong ni Tonton. “Ah ito, iniipon ko upang ibenta”. Hindi mo ba alam Tonton na ang mga bagay na ito ay maaaring pagkakakitaan”, dagdag pa ni Lotlot.’Talaga Lotlot?”. “Oo, hindi kalang magkakapera, makakatulong ka pa sa pagpapanatili ng kalinisan ng ating kapaligiran”, pahayag ni Lotlot. “Oo nga no!Sige , gagawin ko rin yan, magkakapera na ako , makakatulong pa ako sa kalikasan”, nakangiting pahayag ni Letlet.
      Malapit na noong mapuno ang alkansiya ni Lotlot, nang biglang nagkasakit ang kaniyang tatay. Tumigil muna ito sa pangingisda pansamantala. Ang kanilang nanay nalang ang inaasahan nila sa kanilang pang – araw-araw na pangangailangan.
	Isang hapon, mula sa eskwela ay naabutan ni Lotlot ang kanyang nanay na malungkot na nakaupo sa isang tabi. Tinanong niya ang kanyang nanay kung ano ang problema at ang sagot nito ay wala silang pambili ng bigas. Agad na kinuha ni Lotlot ang kanyang alkansiyang basyo ng pulbos at ibinigay sa kanyang nanay. “Ano ito anak”, takang tanong ng kaniyang nanay. “Alkansiya ko po yan Nay, ipon ko po yan mula sa aking baon at sa pinagbentahan kong basyo ng bote at lata. Yan na po ang ibili natin ng ulam at bigas”, ang sabi ni Lotlot. Natuwa ang kanyang nanay dahil hindi niya akalain na sa kaunting baon ni Lotlot ay nakakaipon pa ito. Niyakap ng nanay si Lotlot at nagpasalamat sabay sabing babayaran niya siLotlot kapag may pera na siya ngunit ang sagot ni Lotlot “Huwag na po nanay, tulong ko po yan para sa ating pamilya. At masayang nagyakapan ang mag – ina.
