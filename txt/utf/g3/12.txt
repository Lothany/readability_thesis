Malayo pa lang ay tanaw na ni Tonyo ang kanyang tatay na patungo sa kanilang bahay, dala-dala ang mga gulay at sariwang isda na nabili niya sa palengke.

“Inay, parating na po si tatay”, sambit ni Tonyo sa kanyang inang abalang-abala sa paghahanda ng kanilang hapunan.

“Anak, tawagin mo na ang mga kapatid mo nang makapagpunas na at malapit na tayong maghapunan” wika ni Aling Edna.

Nang dumating si Mang Jose sa kanilang bahay, agad namang kinuha ni Tonyo ang dalang gulay at nagmano.
“Mano po, ‘tay”, ang sabi ni Tonyo.
“Jose, mga anak, kakain na!”, sambit ni Aling Edna sa kanyang mag-ama.
Maya-maya ay unti-unti nang nagtitipon sa hapag ang pamilya.
Sa kalagitnaan ng kanilang hapunan, naitanong ni Aling Edna,
“Kamusta naman ang araw mo sa trabaho, Jose?”
“Ayos naman. Medyo napagod lang ako ngayon dahil lumiban ang isa naming katrabaho at ako ang tumapos sa iba niyang gawain”, tugon ni Mang Jose.
“Kayo mga anak, kamusta naman ang klase niyo kanina?” tanong ni Mang Jose kina Tonyo at sa kanyang mga kapatid.
“Ayos naman, ‘tay”, sagot ni Tonyo.
“Tay, pinayuhan kami ng aming guro na mag-aral nang mabuti dahil papalapit na raw ang markahang pagsusulit” wika ng kapatid
ni Tonyo.
“Mabuti! Pagbutihan niyo lang ang pag-aaral niyo at balang araw ay
makakamit niyo rin ang inyong mga pangrap.
“Tay, gusto kong maging pulis”, wika ni Tonyo.
“Gusto kong maging guro,” wika naman ni Mario.

Nang matapos na silang kumain, dahan-dahang iniligpit ni Aling Edna ang mga kubyertos. Napasin niyang may tira-tira pang kanin at ulam ang mga pinggan nina Tonyo at ng kanyang mga kapatid. Kinuha niya ang mga tirang pagkain saka inilagay sa isang lalagyan at inilagay ang mga pinggan sa lababo.
Isa-isa rin niyang kinuha ang mga baunan nila upang hugasan.
“Aba! Hindi nila naubos ang kanin na baon ko sa kanila”, gulat na sabi ni Aling Edna.

Matapos hugasan ang mga pinagkainan, pinuntahan ni Aling Edna sina Tonyo at ang kanyang mga kapatid.
“Mga anak, kung maaari ay huwag kayong magtira ng pagkain dahil nasasayang lang ito. Alalahanin ninyo na maraming bata ang hindi nakakakain tatlong beses sa isang araw.” payo ni Aling Edna sa kanila.
“Opo, Inay” napayukong tugon ng magkakapatid.
“O sige, magsepilyo na kayo at maaga pa ang pasok ninyo bukas”, sabi ni Aling Edna.

Kinaumagahan, ginising na ni Mang Jose ang magkakapatid.
“Gising na mga anak. Iligpit na ninyo ang inyong higaan at mag-aalmusal na” wika ni Mang Jose.
“Pagkatapos ninyong kumain ay maligo na rin kayo at sabay na tayong aalis ng bahay.” dagdag pa nito.

Matapos makapag-almusal at maghanda sa kanilang mga sarili ay nagpaalam na sila sa kanilang pag-alis.
“Nay, aalis na po kami.” sabi nina Tonyo at ng kanyang mga kapatid.
“Mga anak, ang bilin ko sa inyo kagabi. Ubusin ang pagkain. Makinig nang mabuti sa guro at huwag makikipag-away sa kaklase” wika ni Aling Edna.
“Opo, Inay”, tugon ng magkakapatid.
“Alis na kami, ‘nay” sabi ni Mang Jose sabay halik sa pisngi ni Aling Edna”.
“O sige, mag-iingat kayo,” wika ni Aling Edna.

Kinahapunan, habang, pauwi na ang magkakapatid sa kanilang bahay, naalala ni Tonyo na hindi niya naubos ang kanyang baong pananghalian.
“Lagot! Hindi ko nga pala naubos ang baon ko. Nagmamadali kasi kami kanina dahil maglalaro pa kami ng habulan.” wika ni Tonyo kay Mario.
“Anong gagawin mo? Baka pagalitan ka pag-uwi ni nanay”, wika ni Mario.
“Itatapon ko na lang dito sa gilid ng bakod natin”, wika ni Tonyo.

Habang papasok na si Mang Jose, napansin niyang may mga itinapong tirang kanin sa gilid ng kanilang bakod.
“Malamang, itinapon ito ng mga bata dahil hindi nila naubos ang kanilang baon”, sambit ni Mang Jose sa kanyang sarili.

Pag-dating ni Mang Jose sa kanilang bahay, sinalubong siya ni Aling Edna.
“O kumusta?” tanong ni Aling Edna kay Mang Jose.”
“Mabuti naman. Nakauwi na ba ang mga bata?” tanong ni Mang Jose
“Oo, kararating lang din nila”, tugon ni Aling Edna
“Ah, ganoon ba. May Nakita kasi akong itinapong tirang kanin sa gilid ng ating bakod.” wika ni Mang Jose.
“Naku! Mga batang ito talaga, hindi alam kung gaano kahirap ang buhay ngayon at nag-aaksaya sila ng pagkain”, galit na sabi ni Aling Edna.
“Huwag ka nang magalit, at may naisip na akong solusyon”, wika ni Mang Jose.

Tinawag ni Mang Jose ang mga anak at tinanong sila tungkol sa itinapong kanin malapit sa kanilang bakod.

“Kaninong kanin iyong nakita ko sa gilid ng bakod natin?” tanong ni Mang Jose.
“Akin po, itay” takot na tugon ni Tonyo.
“Pasensiya na po, tay. Baka kasi pagalitan ako ni Inay na hindi ko inubos ang baon ko” dagdag ni Tonyo.
“O sige, dahil diyan may pupuntahan tayong lugar bukas upang matutunan ninyo kung gaano kahalaga ang bawat butil ng bigas na kinakain natin.” litanya ni Mang Jose.

Madaling araw palang ng Sabado, at ginising na ni Mang Jose sina Tonyo at ang kanyang mga kapatid upang mag-almusal.

Matapos silang kumain ay nagtungo na sila sa kanilang pupuntahang lugar.

Makalipas ang kalahating oras na paglalakad, narating nila ang palayan ng kanilang Tiyo Berto
“O Jose, anong sadya mo rito sa palayan?” tanong ni Mang Berto.
“May ibig lang akong matutuhan ng mga bata. Maaari ba silang tumulong sa pagtatanim ng palay?” tanong ni Mang Jose.

Dinala ni Tiyo Berto ang magkapatid sa palayan at tinuruan sila kung paano itinatanim ang mga palay.

Matapos silang turuan ni Tiyo Berto, nagsimula ng magtanim ang mga magkakapatid kasama ang iba pang magsasaka.

Halos buong araw na nakatayo at nakayuko sa maputik na palayan ang magkakapatid sa pagtatanim ng palay. Makikita sa kanilang mga mukha ang pawis na dumadaloy sa kanilang pisngi.

Pagkatapos ng buong araw na pagtatanim ng mga palay, nagtipon sina Mang Jose, Tiyo Berto, Tonyo at ang magkakapatid sa isang munting salo
“O mga anak, may natutuhan ba kayo sa ating ginawa ngayon?” tanong ni Mang Jose sa kanila.
“Oo, ‘tay. Hindi po pala biro ang magtanim ng palay. Hindi ko akalain na galing dito ang kinakain nating pagkain sa pang hapag. Ipagpaumanhin ninyo po ang ginawa ko. Hindi na ako magtatapon ng tirang pagkain at nangangakong uubusin ang pagkaing nakahain sa amin.” wika ni Tonyo."
“Tama mga anak. Dapat pahalagahan natin ang bawat butil ng pagkain na mayroon tayo. Sa buong mundo, maraming naitatapon na tirang pagkain ang hindi na napakikinabangan ng mga tao. Sa halip na
ito’y ipakain sa iba ay tinatapon lang o pinapakain sa mga hayop.” wika ni Mang Jose.

Mula noon, masinop na sa pagkain ang magkakapatid at natutuhan nila na ang biyaya ay dapatpahalagahan dahil sa \bawat butil ng bigas ay mahalaga.
