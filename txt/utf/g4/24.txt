Sina Maya at Musang ay magkaibigan at magkasama sa bahay. Si Maya ay masayahing bata at mahilig maglaro. Si Musang naman ang napakagandang manikang regalo ng kanyang magulang noong ikapito niyang kaarawan.
Tulad ng ibang batang babae at ng kanyang manika ay araw-araw na magkasama sina Maya at Musang. Sa kabila nito, pakiramdam ni Musang ay hindi sya naging maswerteng manika. 
Gusto niyang inaayusan siya ni Maya subalit madalas nasasabunutan siya nito. “Aray!”
Gusto niyang kinakarga siya ni Maya subalit madalas nakalambitin ang pagkakahawak sa kanya. “Oh oh!”
Gusto niyang sinusubuan siya ni Maya subalit madalas natatapon ang pagkain niya. “Naku!”
At palaging lugaw ang pinapakain ni Maya sa kanya. Hinihintay niyang pakainin siya nito ng tsokolate. 
Araw-araw ay magkasabay sina Maya at Musang sa lahat ng mga gawain. 
Ngayong araw ay guguhit sila – ngunit ayaw ni Musang dahil ang damit niya ay namamantsahan ng maraming kulay. 
Kinagabihan ay naligo ng sabay sina Maya at Musang. Bago natulog ay nagbasa sila ng kuwento at pagkatapos ay nagyakap. 
“Good night Musang”. Hinalikan siya ni Maya bago pumikit at nagpabiling-biling at …natulog. 
Blag! Nahulog sa higaan si Musang at nabagok sa sahig.
“Ayoko na”, Inis na bumangon si Musang. Pagod na siyang mauntog, mabagok, at mabalian. 
Nag-impake siya ng kanyang mga gamit at nag-iwan ng sulat kay Maya. 
      
      Mahal Kong Maya,
 				Umalis muna ako upang magbakasyon.
									Nagmamahal,
									     Musang
	
Tahimik niyang isinara ang pinto at tumungo sa estasyon ng bus.
Tamang-tama ang kanyang pagdating dahil paalis na ang pang-hatinggabing bus kasabay na iba pang mga manikang tulad niya.
Mabilis siyang umakyat ng bus at pagkaupo’y natulog.
Umaga na nang makarating sila sa malaking bahay bakasyunan ng mga manika.
Tamang-tama ang dating nila para sa agahan. . Pumasok siya sa malawak na silid ng kainan. Naghain ng masarap na sinangag at piniritong itlog sa hapag-kainan 
Habang nakaupo ay inikot niya ang paningin sa iba pang mga panauhin na naroon. May mga malalaking manika, may maliit, may payat, may mataba, may mga mahahaba ang buhok at mayroon ding kalbo. Wala siyang kakilala sa mga naroroon at nahihiya siyang makipagkaibigan. 
Habang kumakain ay may lumapit sa kanya at binati siya sa unang araw ng pagdating niya sa bahay-bakasyunan. Nagpakilala itong si Klara at inimbitahan siya sa piknik sa ilog. 
Napakaganda ng sikat ng araw nang lumabas sila upang mag-piknik. May mga dala silang pagkain at komportable siyang nakadapa sa maliit na banig sa gilid ng ilog. 
Naisip niya, ito ang buhay ng manika.
“Halika maligo tayo”, tawag ni Klara.
Naglalaro ang mga manika sa ilog ngunit kaunti lang ang tilamsik.
Pinapasan nila ang isa’t isa sa kanilang mga likod ngunit walang nauuntog.
Naglalaro sila ng bola ngunit walang natatamaan sa mukha.
	
Pagkatapos ng laro ay umupo sila sa gilid ng ilog at nag-usap. Tinanong sila ni Musang bakit sila nagtungo sa bahay-bakasyunan.
	
“Nagbakasyon ang may-ari ko at iniwan akong mag-isa”, sagot ng una
“Mas gusto ng may-ari ko na mag-cellphone kesa makipaglaro sa akin”, sagot ng pangalawa.
“Matanda na yung may-ari sa akin, hindi na siya nakikipaglaro”, malungkot na turan ni Klara. Ikaw?”
“Ah ako, nagbakasyon lang”, sagot ni Musang. 
Kinagabihan ay hindi naligo ang mga manika, walang kuwento, at wala ring yakap. “Good night” sabi niya sa mga kasamang manika ngunit wala ni isang sumagot dahil humihilik na ang mga ito. 
“Ayoko na! Na-miss ko si Maya, uuwi na ako”. 
Nagulat ang tsuper ng bus nang makitang naka-empake na siya pauwi. Pinaandar nito ang bus at hinatid sya pauwi. Sabik na siyang makita at makasama muli si Maya.
Mahimbing na natutulog si Maya nang buksan niya ang pintuan ng silid nito. Mahina niya itong binati at sinabing nakauwi na siya. Inaantok na minulat ni Maya ang kanyang mga mata at nang makita siya ay tumalon ito sa tuwa at agad siyang niyakap. 
“MUSANG” sigaw niya habang yakap ito ng mahigpit. 
“Sobrang na-miss kita! Wala akong kalaro, kasamang gumuhit…at…oh huwag ka na ulit umalis na wala ako.”
Magkasama na ulit sina Maya at Musang tulad ng ibang bata babae at ng kanyang manika. Napagtanto ni Musang kung gaano siya kaswerteng manika. 
Wee-eee! Masayang nakasakay si Musang sa bisikleta ni Maya.
Ito ang tunay na buhay ng isang manika!
