Mahal kong talaarawan,

Ako ay sabik na sabik na gumising kaninang umaga dahil ako ay pupunta sa lungsod ng Heneral Santos kasama ang aking nakatatandang kapatid na babae. Bumaba kami ng bundok na nakapaa dahil maputik ang daan sa lakas ng ulan kagabi. Pagdating namin ng ate sa patag ay hinugasan nang maigi ang aming maputik na paa at isinuot ang mga bagong sandalyas. Sumakay kami ng traysikel papuntang terminal ng van. 

Pagdating namin sa lungsod agad niya akong dinala sa Veranza Mall. Ang lamig-lamig ng lugar at may mga tumatakbong hagdanan, mayroon ding kuwarto na taas-baba. Kumain kami sa Jollibee ng tinapay na may karneng palaman habang tuwang-tuwa na pinapanood ang malaking pulang bubuyog na sumasayaw. Uuwi kami bukas nang umaga dahil dadaan pa kami sa aming ina na nagtatrabaho bilang kasambahay.

