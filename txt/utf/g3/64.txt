     Sa isang liblib na kagubatan, nakarating si Mang Berto na isang mangangaso upang maghanap ng halamang gamot para sa kanyang anak na may sakit. Walang perang pampagamot kaya naisip niya  ang ganitong paraan. Subalit sa kanyang paghahanap nakarinig siya ng tinig na humihingi ng tulong. “ Tulong…., tulungan po ninyo ako”, sabi ng isang  tinig. Hinanap ni Mang Berto ang pinagmulan ng tinig. Nakita niya ang isang malaki at kamanghang manghang ibon. Naipit ito sa isang malaking bato at nagdurugo ang dalawang pakpak. Dali daling tinutungan at ginamot ni Mang Berto ang sugat ng ibon. “ Salamat sa tulong kaibigan , dahil sa iyong kabutihang loob dadalhin kita sa aking Inang Reyna” saad ng ibon. 
               Nakasakay si Mang Berto sa likod ng ibon at naglakbay sila patungo sa palasyo. Nadaanan nila ang malawak na ilog, malapad na kapatagan at matatarik na bundok. 
           “Sa wakas  nakarating na rin tayo” sabi ng ibon. Namangha si Mang Berto sa kanyang nakita.” Wow, ang ganda nang paligid,ngayon lang ako nakakita ng ganitong lugar !” wika ni Mang Berto.
                 Ang malawak at magandang palasyo ay napapalibutan ng mga makukulay at mababangong bulaklak, mga ibat-ibang punongkahoy at mga makamanghang hayop na maamo. Sa tarangkahan ng palasyo may dalawang kabayong puti na may pakpak na nakabantay. Lumapag ang prinsiping ibon at naglakad sila patungong pintuan. Nang nakita sila nang tagapagbantay yumuko ito bilang paggalang sa kanilang prinsipe. Bumukas ang napakalaking pinto at pumasok silang dalawa. 



              Habang naglalakad sila sa pasilyo ng palasyo. Napansin ni Mang Berto ang malahiganting reboltong ginto ng isang ibon. Namangha siya rito. Napaisip si Mang Berto ng masama dahil sa kahirapang naranasan. pero napawi ito nang sumagi sa kanyang isipan ang sitwasyon nang kanyang anak na may sakit. Kaya lamang siya sumama sa ibon upang humingi ng tulong para sa kagalingan ng kanyang anak. Napunta lamang siya sa gubat para maghanap ng lunas sa sakit nga kanyang anak. Nakatira si Mang Berto sa isang kapatagan na walang ni isang punongkahoy sa paligid. Mainit ito at mapakahiram ang buhay.
                      Bumalik ang kanyang diwa ng kinausap siya ng prinsiping ibon.
” Hoy, kaibigan anong nangyari sa iyo ba’t ka tulala?” tanong ng Ibon. Napangiti na lang sa kanya si Mang Berto at sinabing “ Kaibigan pwede mo ba akong matulungan sa aking problema?” Sumang-ayon ang ibon sa sinabi ni Mang Berto. 
                Nasa  harap na sila sa Inang Reyna.” Mahal kong Inang Reyna ipinakilala ko po sa iyo ang aking kaibigan na nagligtas sa aking buhay bilang ganti sa kanyang kabutihan gusto ko siyang tulungan” kwento ni prinsiping Ibon. 
                Laki pasasalamat  ng Inang Reyna sa kagandahang loob ni Mang Berto. Alam nang reyna kung gaano kabusilak ang puso ng mangangaso. “ Bibigyan kita nang gantimpala pero hihingi ako nang isang kahilingan” saad ni Inang Reyna. Napaisip si Mang Berto sa sinabi ng Inang Reyna. “ Sige po kamahalan, Ano ang iyong kahilingan?” sabi ni Mang Berto. 
               Ang mahalagang kahilingan ng Inang Reyna ay ang pagpalaganap ng kahalagahan ng mga punongkahoy at ang paghikayat sa mga kanayon na magtanim ng mga puno sa kani kanilang bakuran at sa iba pang bahagi ng nayon. Pinangakuan siya na kung magagawa niya ang mga ito matatanggap niya agad ang gantimpala.



          Bago pa man umalis si Mang Berto binigyan siya ni Inang Reyna ng isang mahiwagang buto. “ Berto, itanim at alagan mo ang buto na iyan.” tagubilin ng Inang Reyna. “ Masusunod po kamahalan.” Sambit ni Mang Berto.  Yumuko siya rito at nag paalam.  Inihatid ni prinsipe si Mang Berto sa bahay nito. Nagpasalamat si Mang Berto sa kanyang kaibigan. 
                Sa kanyang pag-uwi sa kanilang nayon Naramdaman ni Mang Berto ang sobra init sa paligid na parang masusunog ang kanyang balat. Napangtanto niya ang sinabi ng Inang Reynang Ibon. Pumasok siya sa bahay at nadatnan niyang nakahiga parin ang kanyang anak na may sakit. Hindi nawalan nang pag-asa si Mang Berto kahit na siya na lang ang bumubuhay sa kanyang anak.
            Sa likod bahay agad na itinamin ni Mang Berto ang mahiwagang buto. Sinunod niya ang tagubilin ng Inang Reynang Ibon. Diniligan at nilagyan ng proteksyon laban sa init. Kasabay niyan hinikayat niya ang mga kanayon na magtanim ng punongkahoy at pinaunawa ang kahalagahan nito sa buhay nila. 
              Kinabukasan, Si Mang Berto at ang mga  kanayon niya ay abalang nagtatanim ng puno sa kanilang lugar. Lahat kay nagtutulungan kaya maagang natapos ang kanilang gawain . Nagpahinga si Mang Berto sa likod bahay nag nakita niya na ang itinanim niya buto ay tumubo at nagkakaroon nag maraming dahon. 
                  Napag- isip niya na kumuha ng dahon at gawing gamot para sa kanyang anak na may sakit. Kaya pinakuluan niya ito at ipinainom sa kanyang anak. Laking gulat niya na biglang gumaling ang kanyang anak at unti unting bumalik ang sigla ng katawan nito. Kaya sa sobrang saya pinasalamatan at diniligan niya ang puno. 
                  Ilang minuto biglang lumaki, nagkakaroon ng maraming sanga, maraming dahon at higit sa lahat nagkakaroon ng napakaraming bunga. Ang bunga ay mapakasarap at masustansya na kahit isang buong araw ay hindi makakaramdam nang gutom. Lubos ang pasalamat ni Mang Berto sa gantimpalang ibinigay ng Inang Reyna.
                    Lahat nang hiwaga ng puno ay ibinahagi niya sa kanyang kanayon. Ang dahon na nagpapagaling sa sakit at ang bunga na nakabubusog at nakalulusog. Hitik sa bunga ang puno na kahit araw araw pa itong ipamahangi ni Mang Berto at ibinta sa kabilang nayon patuloy pa ring namumunga.  Kasabay nito lumalago na rin ang itinamin na punongkahoy ng mga taga Nayon. 
              Simula noon hindi na nagkakasakit ang kanyang anak. Sariwa na ang hangin sa paligid , hindi na nila nararamdaman ang sobrang init ng panahon. At higit sa lahat naging masagana na ang kanilang pamumuhay. “ Salamat sa dalang hiwaga ng Puno” wika ni Mang Berto.
