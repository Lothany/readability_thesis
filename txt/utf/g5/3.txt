Habang binabaybay ni Nela ang daan na itinuturo ng Google Map kung saan naroon ang restaurant na pinagtatrabahuan ni Baydu, bumabalik sa kaniyang alaala ang kabataan nilang magkapatid. Noon pa man, si Nela ay namulat na sa hirap ng buhay.

Ang pamilya nila ay nakatira sa Lungsod ng Heneral Santos. Sa harapan ng kanilang bahay ay mayroong maliit na panaderya na pag-aari nila. Sa loob nito ay mayroong hurno na hugis Igloo na may lalagyan ng panggatong sa ilalim. Yari ito sa tisa at semento na siyang sangkap upang mas mapanatiling mainit ang loob nito. Gamit ang hurno, nakapagluluto ang kaniyang tatay ng iba’t ibang klase ng tinapay. Sa katunayan, ang kanilang pamilya ang naging suking  panaderya ng mga kapitbahay nilang gustong kumain ng mainit at masarap na tinapay.

Nakamulatan na niya sa bawat umaga ang kaniyang tatay na nakatayo sa harap ng mainit na hurno habang hawak-hawak ang isang kahoy na pormang sagwan na gagamitin nito para baliktarin ang mga plantsa na pinaglalagyan ng tinapay sa loob ng hurno upang maluto ito ng maayos. Binabantayan ng kaniyang tatay ang bawat plantsa ng nilulutong tinapay upang hindi masunog at masayang. May kapansanan man ang kamay ng kaniyang tatay, buong-buo pa rin ang hangarin nito na buhayin ang pamilya.

Ang kaniyang nanay naman ay abala sa pagbabalot ng mga ibebentang tinapay at pinapanatiling maayos at malinis ang kanilang panaderya. Nagtutulungan ang mag-asawa sa kanilang mga ginagawa sa araw-araw. Tuwing umaga, maraming mamimili ang nag-aabang sa mainit nilang tinapay.

“Gising na pala ang prinsesa ko? Halika rito, anak. May inihanda akong espesyal na tinapay para sa inyo ni Baydu,” sambit ng tatay ni Nela habang dali-daling iniabot sa anak ang korteng alimango na tinapay. “Wow. Parang totoong alimango po, Tatay. Maraming-maraming salamat po. Hmm... hmm... ang sarap-sarap pa,” sabik na tugon ni Nela habang ngumunguya ng tinapay.

“Anak, ang nanay ang dapat mong pasalamatan dahil ideya niya ito,” wika ng tatay habang nakangiting sinulyapan ang asawa. “Salamat po nanay,” patakbong sambit ni Nela patungo sa kaniyang nanay upang yakapin ito. Isang matamis na ngiti naman ang tugon ng nanay ni Nela habang kitang-kita ang biloy sa magkabilang-gilid ng pisngi nito.

Ang pagkain ng mainit na pandesal at mahigpit na yakap ng kanilang mga magulang ang nakalakihan ng magkapatid na Nela at Baydu. Sa sobrang pagsusumikap, madaling araw pa lamang ay gising na ang mag-asawa upang ihanda ang mga ititinda nila. Sa panahong iyon, patok ang kanilang negosyo sapagkat ang mga paninda nilang tinapay ay agad na nauubos.

Ngunit, noong si Nela ay nasa ikatlong baitang na, humina ang benta ng kanilang panaderya. Ang dahilan marahil ay mayroon ng maraming kakompetensiya. Kaya naman, naisipan ni Nela na tumulong sa pagbebenta. Siya ay naglalako ng tinapay tuwing Sabado at Linggo sa kanilang lugar. Sinusuyod ni Nela ang bawat bahay upang ialok ang paninda.

“Ate, bili na po kayo ng tinapay, mainit-init pa po ito,” pasigaw na sabi ni Nela sa mga kapitbahay. Minsan ay nauubos ang kaniyang paninda ngunit minsan naman ay pinauutang sa kanilang mga kapitbahay. Kahit dobleng pagsisikap man ang gawin ng pamilya, hindi pa rin ito sapat.

Ang pagkain ng mainit na tinapay at mahigpit na yakap ng kanilang mga magulang ang nakalakihan ng magkapatid na Nela at Baydu. Madaling araw pa lamang ay gising na ang mag-asawa upang ihanda ang mga ititinda nila. Sa panahong iyon, patok ang kanilang negosyo sapagkat ang mga paninda nilang tinapay ay agad na nauubos.

“Nay, mauna na po kami,” saad ni Nela pagkatapos nitong inilagay ang panindang donut sa malaking plastik at ipinatong sa kaniyang ulo. “Mag-ingat kayo mga anak, pagbutihin ninyo ang pag-aaral,” tugon ng nanay. Binabaybay ng magkapatid ang maalikabok na kalsada papuntang paaralan.

“Ate, tulungan na kita sa pagbibitbit ng donut,” sambit naman ni Baydu nang nakitang nahihirapan ang ate. “Ako na Baydu, hindi naman mabigat. Ang mabuti pa ay bilisan mo na lang ang paglalakad upang hindi tayo mahuli sa klase,” paalala ni Nela sa kapatid.

Agad na inihatid ng magkapatid ang panindang donut sa kantina ng paaralan. May mga pagkakataon na hindi maubos ang paninda kaya inilalako nila ito sa mga bahay malapit sa paaralan para wala na silang bibitbiting tira pag- uwi. Noon pa man ay responsible na sila. Sa kabila ng hirap ng buhay, nananatiling pursigido sila. Mas nangingibabaw ang init ng kanilang pagmamahal sa pag-aaral at pagtulong sa pamilya kaysa sa mapanghamong pagsubok sa kanilang buhay.

Sumapit ang araw ng pagtatapos ni Nela sa elementarya. Sabik ang buong pamilya habang naglalakad patungo sa paaralan na magkahawak ang kanilang mga kamay at masayang nagkukwentuhan. Nakaupo ang nanay at tatay sa upuang nakalaan para sa mga magulang at masayang pinagmamasdan ang anak na si Nela na nakasuot ng puting toga habang tinatawag na ang mga nangungunang mag-aaral.

“Bonifacio, Nela S., May Karangalang Banggit” Laking gulat ng nanay nang biglang tawagin ang pangalan ni Nela upang bigyan ng medalya. “Salamat Panginoon sa biyayang talino na ipinagkaloob sa anak ko.” Bulong ng nanay sa sarili habang maluha-luhang umakyat sa entablado upang ikabit ang medalya ni Nela. Dama ni Nela ang mga luhang unti-unting kumawala sa mga mata ng nanay ng dumampi ang mukha sa kaniyang pisngi. Samantala, si Baydu naman ay nakatanggap naman ng “Batang Maasahan Award”.

“Mga anak ipinagmamalaki namin kayo, sapat na sa amin na makapagtapos kayo. Hindi ko lubos akalaing may regalo pa pala kayo sa amin ng tatay ninyo,” maluha-luhang sambit ng nanay. “Mahal na mahal namin kayo mga anak,” dagdag pa nito na kitang-kita ang luha na dulot ng kaligayahan. “Wala po yun, nanay! Kayo po ni tatay ang inspirasyon namin ni Baydu sa aming pag-aaral,” masiglang tugon ni Nela habang ikinakabit ang kaniyang medalya sa kaniyang ina.

“Oo nga, nay, tay, hindi naman po kami maging matagumpay kung hindi dahil sa inyo,” sambit naman ni Baydu habang ikinabit naman nito sa damit ng tatay ang ribbon na natanggap na may nakalagay na, “Batang Maasahan Award”.

“Nay, tay, kayo po ang maasahan para sa amin ni Baydu,” maraming salamat po sa sakripisyo ninyo para sa ating pamilya,” halos mangiyak na tugon ni Nela habang niyayakap ang nanay at tatay ng mahigpit na mahigpit. “Hayaan ninyo tay, nay, pagsisikapan namin ni Baydu na maibangon ang ating negosyo balang araw. Pangako po iyon.” pabulong na sambit ni Nela.

Lumipas ang maraming taon, ang dalawang magkapatid ay naging matagumpay sa kanilang tinahak na buhay. Si Nela ay naging isang guro sa pampublikong paaralan sa kanilang lungsod habang si Baydu naman ay isang matagumpay na Overseas Filipino Worker (OFW) sa bansang Espanya.

Samantala, sabik man si Nela na malibot ang magagandang lugar sa Espanya, mas nangingibabaw pa rin ang pananabik niya sa muli nilang pagkikita ng kaniyang nakababatang kapatid na si Baydu. Isang dekada na rin ang lumipas noong huli silang nagkita. Sa ngayon, isa na itong matagumpay na “maestro hurnero” sa isang tanyag na restaurant sa Madrid. Nagluluto si Baydu ng pagkain o ulam sa hurno na pumatok sa Madrid. Alam ni Nela na hindi na bago kay Baydu ang paghuhurno kaya hindi na siya nagtataka kung bakit madali para sa kaniya ang maging isang “maestro hurnero”.

Hawak ang selfie stick, manghang-mangha ang puso ni Nela habang siya ay naglilibot sa abalang eskenita ng Madrid. Ang bansang Espanya ang isa sa mga pinapangarap niyang mapuntahan noong siya ay bata at nag-aaral pa lamang sapagkat noon pa man ay dahil sa kaniyang nababasa tungkol dito. Kaya naman, ngayong nandito siya para magbakasyon, panay ang pagsi-selfie sa bawat magagandang lugar na masilayan niya.

Samantala, walang mapagsidlan ang kasiyahan niya nang makita ang bantayog ni Dr. Jose P. Rizal - ang ating pambansang bayani, sa isang banyagang bansa. Ito ang patunay sa malalim na ugnayan ng ating bansa sa bansang Espanya. Lalo tuloy siyang nananabik sa paglilibot sa kung ano pa ang kaniyang matutuklasan.

“Ate Nela! Ate Nela!”

“Baydu!” sabik na tugon ni Nela na biglang napalingon nang marinig ang
pamilyar na boses ng kanyang kapatid. Pilit naman nitong pinahid ang namumuong luha sa gilid ng kaniyang mga mata na dulot ng pagbabalik-tanaw sa makulay na alaala ng kanilang kabataan.

Masayang nagkuwentuhan ang magkapatid na isang dekada ng hindi nagkikita. Ibinalita ni Nela na ang tatay nila ay malusog pa rin sa kabila ng edad nitong lampas otsenta. Samantala, kahit namayapa na ang nanay nila, baon pa rin ng magkapatid ang mga aral na itinuro nito sa kanila; ang pagpupursigi sa lahat ng hamon ng buhay at panatilihing mainit ang pagmamahal sa pamilya.

“Alam mo ba ate, sa tuwing nagsisindi ako ng apoy sa hurno bawat araw ay naaalala ko pa rin ang hurno sa atin. “Parang kailan lang ang bawat umagang nalalanghap natin ang nakakatakam na amoy at umuusok na pandesal at alimangong tinapay na inihanda nila nanay at tatay na may kasamang mainit na nakatimplang tsokolate,” dagdag pa nito.

“Ate, paano kaya kung umuwi na lamang ako at magtayo ng sariling negosyo?
Gusto ko na muling makasama si tatay,” may pangungulilang saad nito. “Palagay mo ba ay kakayanin ko?”

“Aba’y oo naman at kapag ikaw ay umuwi tiyak ikagagalak ni tatay,” sagot ng
kaniyang ate. 

Simula noong araw na iyon, nagpursigi si Baydu na makaipon ng pera para sa ipatatayong negosyo pag-uwi sa General Santos. Panahon na rin siguro upang muling mapaalab ng apoy ang malamig na hurno na naghihintay sa kaniyang pagbabalik.

Noong sila ay naghahanda para sa bubuksan nilang negosyo, nanumbalik sa magkapatid ang mga masasayang alaala ng kanilang pamilya. Sa loob ng lumang panaderya nila, bakas pa rin ang larawan ng nakaraan. Naroon pa rin ang hurnong tila ba nag-aantay sa muling pagdampi ng init at pagsiklab ng apoy upang mapaglutuan. Ang mga gamit sa panaderya ay naroon din at niyayakap na ng alikabok.

Halos lahat ng kagamitan sa loob ay nangangailangan ng palitan. Marami man ang kailangang ayusin sa dati nilang tindahan, mananatili pa rin sa puso ni Baydu at Nela ang masasayang alaala kasama ang mga magulang.

Gayunpaman, ang pagbabalik ni Baydu ay kaakibat ng pagbubukas ng bagong yugto ng kanilang buhay.

Bitbit ang mga natutunan sa pangingibang-bansa, nagbukas ng bagong negosyo si Baydu, ito ang paghahain ng empanada, paella, churros, at pandesal na niluluto sa hurno. Samantalang si Nela naman, ay buo ang suporta sa kapatid. Sila ay masayang nagtutulungan upang mapangalagaan at mapalago ang negosyong sinimulan gamit ang hurnong muling pinag-aalab ng panibagong kaalaman at pinagtitibay ng malawak na karanasan na hinulma ng kapalaran kasama ng kanilang mga magulang. Sa huli, hindi lamang sila nagtagumpay sa pag-ahon mula sa kahirapan bagkus naging inspirasyon din sila sa iba pang pamilya sa kanilang lugar. Ang kuwento nila ay naging paalala na ang sipag, tiyaga, at edukasyon ang tunay na susi sa tagumpay.