      Sa baybaying lugar sa Lungsod ng Heneral Santos, nakatira ang batang si Miguel. Nag-iisang anak si Miguel nina Mang Kanor at Ginang Tes. Ang bahay ng pamilyang ito ay nakatayo sa ibabaw ng dagat at ang kanilang pangunahing hanapbuhay ay pangingisda. 
	Minsan ay sumasali sa Coastal Clean-up Drive ang mga magulang ni Miguel upang mapanatili ang kaayusan, kalinisan at upang mas dumami pa ang isda sa kanilang lugar. Si Miguel ay hindi sumasali sa kilusang ito dahil abala siya sa paglalaro.
	Libangan ni Miguel ang gumawa ng bangkang papel. Gumagawa siya ng daanan ng tubig sa dalampasigan na parang maliit na kanal at doon niya pinapaanod ang bangkang papel na gawa niya. Pagkatapos niyang maglaro ay iniiwanan niya ang bangkang papel sa kanal hanggang sa ito ay maanod na lamang ng dagat. May isang matandang babae na nakapansin nito at nilapitan si Miguel. “Iho, huwag kang mag-iiwan ng basura sa dalampasigan at sa kahit saan. Huwag mo ring sayangin ang iyong papel. Maraming puno ang pinuputol at namamatay upang gawing papel.”, ani ng matanda. “Okay lang po. Papel lang naman ito. Isa pa, natutunaw rin ito habang inaanod ng dagat.”, tugon niya habang nakangiti. “Magsisisi ka sa ginagawa mo, iho.”, sabi ng matanda habang naglalakad palayo kay Miguel.
	“Sino kaya iyon? Bakit nakikialam siya sa ginagawa ko?”, pabulong niyang sinabi sa sarili.
	Isang araw, habang himbing na himbing sa pagtulog si Miguel ay bumuhos ang malakas na ulan. Nagising siya sa ingay at dalugdog. Paglabas niya ng kanilang bahay ay nagtaka siya kung bakit punong-puno ng papel ang karagatan. Wala siyang nakikita na tubig. Bumalik siya sa loob ng kanilang bahay upang sabihin sa kanyang mga magulang ang kanyang nakita, ngunit walang ibang tao sa bahay nila kundi siya lang. Humagulhol siya sa pag-iyak. Lumabas siya ng bahay upang pumunta sa dalampasigan ngunit wala siyang makita na lupa na pwede niyang daanan. Takot na takot siya kaya bumalik siya sa loob ng kanilang bahay.
	Sa pag-iisip kung ano ang susunod na gagawin, siya ay nagutom. Lumabas siya upang maghanap ng makain. Sa likod ng kanilang bahay ay may nakita siyang isang isda. Ito ay nagtatalon sa hangin na para bang hinahabol ang kanyang paghinga. Di kalauna’y namatay ang isda. Kinuha niya ito upang ihawin at gawing ulam. Nang kunan niya na ito ng hasang at ibang lamang-loob, nakita niya na wala itong ibang kinain kundi papel. Alam niya sa sarili niya na ang papel na iyon ay isa sa mga bangkang-papel na ginawa niya at iniwan sa dalampasigan. 
	Walang ano-ano’y may lumagapak sa kanilang bubong na parang umuulan ng mga bato. Lumabas siya upang tingnan ito. Siya ay nagulat nang makita niya ang tone-toneladang mga isda na bumabagsak mula sa langit. Nangingisay ang mga isda katulad sa una niyang nakita. Sinuri niya ito at pare-parehong papel ang nasa tiyan ng mga isda.
	Naalala niya ang sinabi ng matanda. Siya ay umiyak dahil sa kanyang ginawa. “Kahit na papel, basura pa rin pala iyon.”, pangiyak-ngiyak niyang sinabi sa sarili. “Kahit anong uri ng basura ay talagang nakakasira sa kalikasan. Hindi na ako magkakalat pa.”, dagdag pa niya. 
	Nilinisan ni Miguel ang dagat gamit ang bangka ng kanyang ama. Kinuha niya ang mga basurang papel na nakakalat. Walang ano-ano’y biglang umulan nang malakas. Pumasok siya sa loob ng kanilang bahay habang hinihintay ang pagtila ng ulan ay nakatulog ito. Nakita niya sa panaginip ang matandang nakausap niya sa dalampasigan. “Ngayon ay natuto ka na. Ang paglalaro ay di masama. Ang ating mga ginagawa na hindi inisip ang kapakananan ng iba lalong lalo ng kalikasan ang masama. Sana’y maging aral sa inyong kabataan na kahit na papel na natutunaw ay nakasisira din sa ating kalikasan.”, pangaral ng matanda kay Miguel. “Opo, magiging responsable na po ako sa mga kalat ko. at tutulong po ako sa pangangalaga ng Inang Kalikasan.”, wika ni Miguel. Biglang nawala ang matanda sa panaginip niya at nagising si Miguel sa hampas ng mga tubig sa dingding ng kanilang bahay. Dumungaw siya sa bintana at nakita niya ang mga isdang lumalangoy na tila ba naglalaro at nagkakaroon ng kasiyahan.
	Simula noon ay sumasali na si Miguel sa mga Coastal Clean-up Drive na ginagawa ng kanilang lugar. Naglalaro at gumagawa pa rin siya ng bangkang-papel pero hindi niya na ito pinapabayaan sa tabing-dagat.
