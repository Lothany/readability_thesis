      Isang hapon, masayang nagkukuwentuhan ang mga magkakaibigang Janet, Jimmy at Gemma sa loob ng “Reading Bus” ng paaralan. Naaalala nila ang mga nakaraang pagdiriwang ng “Reading Festival” sa tuwing buwan ng Nobyember. 
      “Alam nyo mga kaibigan, masaya ako ngayon dahil may bago tayong lugar sa ating paaralan.” Saad ni Janet.
      “Ano naman ang bago sa ating paaralan?” tanong ni Jimmy.
      “Ito, ang ating Reading Park at Reading Bus, maliban pa sa mga nakapinta na larawan sa mga dingding ng mga silid-aralan natin,” sagot naman  ni Gemma.
      “Oo nga! Mga kaibigan ko, lalong gumanda sa paningin ko ang ating paaralan sa ngayon kahit na kakatapos lang ng pandemya, at sa palagay ko ay  mas gaganda pa ito ngayong bumalik na tayo sa bawat silid-aralan.” Sambit naman ni Jimmy.
      Ngumiti naman si Janet at napansin iyon ng mga kaibigan niya. Biglang namaywang siya at sabay tugon.
      “Masaya pala ang magsuot ng ibang uri ng damit , kagaya ng damit ni Cinderella at Barbie habang nagbabasa ng mga kuwento .”
      “Bakit ka naman masaya Janet?” tanong ni Jimmy.
      “Naalala ko kasi ang mga guro natin na nakasuot ng damit ni Barbie at Pooh habang nagbabasa sila ng kuwento dito sa loob ng “reading bus”. Maganda ang mukha at masayang nagbabasa . .” sagot naman  ni Janet.
      “Oo nga, pwede naman siguro gayahin natin sa bahay ang mga ginawa ng ating mga guro ano?” tanong naman ni Gemma.
      “Sige, gayahin natin at magsuot tayo ng damit na kagaya ng suot nila noon “Buwan ng Pagbabasa’ upang sa ganoon ay makapagsasanay tayo at maging mas mabilis pa ang ating pagbabasa.” Pagsang-ayon naman ni Jimmy.
      Pagdating ng magkakaibigan sa  kani-kanilang mga bahay ay ginawa nila ang kanilang napagkasunduan. Tinanong nila ang kani-kanilang mga magulang kung may damit ba silang kagaya ng damit ni Barbie, Pooh at Cinderra na pwede maisuot habang nagbabasa.  Nasiyahan naman ang kanilang mga  magulang sa tanong ng kanilang mga anak dahil sa kagustuhan matuto at magbasa nang mabilis.
      Si Jimmy ay nagsuot ng damit kagaya ng damit ni Pooh habang nagbabasa ng kwento at ang kapatid niyang pitong-taong gulang ang nakikinig sa kanyang pagbabasa. Habang si Gemma naman ay nagsuot ng damit na kagaya ni Cinderella habang masayang nagbabasa at pasayaw-sayaw pa na pinakikinggan  ng kanyang mga magulang at kapatid. Samantalang si Janet ay nagsuot naman ng damit kagaya ng damit ni Barbie na ginagaya pa ang boses ni Barbie sa pagbabasa at masayang pinakikinggan ng kanyang ate at kuya.
      Kinabukasan sa paaralan  ay binalita ng kanilang guro na may programa na gaganapin sa kanilang silid-aralan na naglalayong malinang ang talento at kahusayan sa pagbabasa at pag-unawa, katulad ng pabigkas na pagbabasa ng kuwento, pagtula, pag-awit, at pagsayaw. Nasiyahan ang mga magkakaibigan dahil sila ay nakapagsasanay na sa kani-kanilang mga bahay ng mga gagawin na binanggit ng kanilang guro. Masaya silang sumang-ayon at lalo pang naghahanda ang mga magkakaibigan.
      Dumating ang araw ng programa  at malugod na lumahok sina Gemma, Jimmy at Janet. Si Janet ay sumayaw habang kumakanta, si Jimmy naman ay patulang binasa ang kuwento, habang si Gemma naman ay mahusay na nagbabasa ng kwentong pambata. Silang tatlo ay may mga kasuotan na kagaya ng kanila napag-usapan. Kaya habang pinapanood sila ng kanilang mga kaklase ay  nasisiyahan sila dahil napasaya nilang tatlo ang kanilang mga kaklase at hangang-hanga ang kanilang mga kaklase dahil sa kahusayan na kanilang ipinakita at ng kanilang angking talino at kakayahan. 
      “Ang galinggaling Ninyong tatlo!” sigaw ng kanilang mga kaklase.


