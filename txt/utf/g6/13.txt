Hindi mawari ang kasiyahan sa puso ni Leon habang siya ay sakay ng eroplano. Hindi magtatagal, bababa na ito sa paliparan ng GenSan at makikita na niyang muli ang pamilyang sabik na sabik sa kanyang pag-uwi. Tatlong taon siyang hindi nakabalik dulot ng pandemya, kaya’t pinanabikan ng lahat ang kaniyang pagbabalik.

Mula sa kaniyang kinauupuan sa tabi ng bintana ng eroplano, tanaw ang kumpul- kumpol na nagpuputiang ulap na mayamaya pa’y pinunit ng higanteng pakpak sa labas. Sa ibaba ay paminsan-minsan niyang namamasdan ang mala-berdeng lupain, na animo’y purong patag lamang sa malayo, nagkakahugis lamang sa malapitan. Ang kulay asul na karagatan ay may mangilan-ngilang isla. Kay gandang pagmasdan ang ganitong tanawin mula sa itaas.

Habang nakatitig siya sa asul na dagat, natatanaw niya ang puting linya na namumuo sa laot, pahaba nang pahaba, papalapit sa isla. Barko? Hindi. Sinuri niya sa kanyang cellphone, pinalaki niya ang bagay na naglalayag sa laot. “Bigiw! May bigiw akong nakikita!” sambit niya.

“Mani, mani po sa inyo? Biko po? Suman?”sigaw ni Leon habang naglalako ng mga kakanin noong siya ay bata pa lamang.
“Kayo ang nagluto nito? Taga saan ka, Boy?” ani ng mamimili.
“Opo, luto po lahat ng nanay ko. Diyan lang po sa may dulo ng resort, sa di-kalayuan ng dalampasigan ang sa amin.”

Tuwing araw ng Sabado at Linggo lamang nagtitinda si Leon sa resort dahil nag-aaral pa ito. Ang kanilang mag-anak ay nagtutulungan upang matustusan ang kanilang pangangailangan, kahit na empleyado lamang ang nanay niya sa isa sa mga tuna canning factories. Kailangang dumiskarte para madagdagan ang kita dahil mahal ang gastusin para kay Lordy, ang kapatid nilang may kapansanan.

Habang siya’y naglalako, tanaw niya ang bigiw na pumapalaot papalayo sa dalampasigan. Lulan nito ang mga turista sa beach resort.

Ang ganitong trabaho ang pinagpalit ng kaniyang ama Kahit tapos ito ng kolehiyo para lamang maalagaan ang kaniyang nakababatang kapatid na may kapansanan.

Minsan sumasabay rin si Leon sa bigiw kung ubos na ang kaniyang paninda para maging photographer.

Tumutulong din siya sa panghuhuli ng isda kung walang nagrerenta sa kanilang bigiw. Ang kinikita nila rito ay malaking tulong sa pang-araw-araw na pangangailangan, gamot at therapy ni Lordy.

“Tatay, magkano po ba ang halaga ng isang bigiw?” Minsa’y natanong
niya nang siya’y sumama sa ama isang hapon.
“Malaking halaga,” sagot ng tatay.
“Mga magkano po?”
“Alin, iyong de-motor o hindi?”
“ Siyempre, Tatay, de-motor para mabilis!”
“Marahil ay nasa limampung libo ito sa ngayon.”
“Paglaki ko, marahil doble na ang halaga, Tay?”
“Marahil,” sagot ng Tatay.
Saglit na natahimik si Leon na tila may kinukuwenta.
“Paglaki ko, ibibili kita ng maraming bigiw!”

Napatingin ang tatay sa kaniya. Magkahalong sakit at saya ang naramdaman ng kaniyang tatay. Sa murang isipan, naranasan niya ang hirap ng buhay at naranasan nito kung bakit at paano maging masigasig sa buhay. Napakabata pa niya upang mag-isip ng ganoong bagay.

“Tay, kay ganda ng dagat! Gusto kong lumangoy sa banda roon Puwede, Tay?” pakiusap ni Leon.
“Oo, pero huwag pumunta sa malayo, at mag-ingat. Uuwi tayo nang maaga ngayon. Lunes bukas, may pasok na mag-aral pa kayo ng kapatid mo mamaya.” sagot ng ama.
“Opo, Tatay!” sabay talon at sisid sa ilalim ng dagat.
Habang lumalangoy at sumisisid, dama niya ang kaligayahan na dala ng karagatan. Dito sila nabubuhay. Ang bigiw at ang karagatan ay kakambal na ng kanilang buhay.

Tatlo silang magkakapatid na itinataguyod ng kanilang mga magulang. Siya ang panganay, si Lordy ang pangalawang lalaki, at si Lency ang bunso na isang babae.

Nag-aral nang mabuti si Leon. Nagtapos siya sa elementarya at hayskul na Valedictorian. Pumasa siya sa mga scholarships at nag-aral ng kolehiyo sa isa sa pinakasikat na paaralan sa Manila. Naging iskolar din siya sa DOST. Malaking tulong sa mga magulang ang kaniyang pagiging iskolar. Nakapagtapos siya at nakakuha ng pinakamataas na karangalan. Nakahanap siya ng magandang trabaho sa isang malaking kompanya sa Manila.

“Kuya, tingnan mo ang ulap doon sa may bukirin! Pinaghalong kulay ng rosas at dalandan. Gandaaaa!” buong pagkamanghang sabi ni Lency habang sila ay nakasakay sa bigiw at kumukuha ng mga larawan sa paligid ng dagat.
“Tingnan mo rin ang buhangin at mga bato sa ilalim, at may mga isda pa!” sabi ng kaniyang Kuya.
“Subukan ko ngang kunan ng larawan ang ilalim,” sambit ni Lency.
“Alam mo, Kuya, napakasaya para sa akin ang potograpiya. Subukan ko kaya?” pahayag ni Lency.
“Oo nga, magandang kurso iyan, masaya. Sige, subukan mo. Kung saan ka masaya, iyon ang kunin mong kurso. Nang sa gayon, masaya ka sa trabaho mo,” ang panghikayat ng kuya.
Nagpatuloy silang naglayag sa may tabing dagat.

Sinakop na ng gunita ang isipan ni Leon, mula sa pagiging tindero ng kung ano-ano sa resort, pagsakay sa bigiw, pag-aral sa malayo, hanggang sa makapunta sa ibang bansa dahil sa husay sa trabaho. Nangilid ang kaniyang luha sa tuwing maalalang malapit na siyang bawian ng buhay dahil sa COVID.

“Ladies and gentlemen, as we start our descent, please make sure your seat backs and tray tables are in their full upright position. Make sure your seat belt is securely fastened and all carry-on luggage is stowed underneath the seat in front of you or in the overhead bins. Thank you.”

Nabigla siya sa anunsiyo ng piloto. “GenSan na pala?”

Sinalubong siya ng mga magulang at mga kapatid. Lahat sila ay di magkamayaw sa sasakyan, di matapos-tapos ang kumustahan. Sabik na sabik ang bawat isa.

Habang binabaybay ng kotse ang kanilang kalsada ay napansin niya sa di kalayuan ang iilang mga pagbabago. Nakikita na ngayon ang bubong ng kanilang dati ay maliit na bahay. Ngayon ay dalawang palapag na ito. Nang huminto ang kanilang kotse, nakita niya ang harapan ng bahay nila at siya’y natuwa sa modernong anyo nito ngayon.

Nang sumapit ang hapon, siya ay nagkaroon ng pagkakataon na sipatin ang buong kabahayan. Sa isang silid-tulugan, naririnig niya ang malakas na halakhak ni Lordy, habang umaalingawngaw ang tugtugin galing sa kanyang speakers. Sa sala, natuon ang pansin niya sa malaking cabinet, sa loob nito’y mga iba’t ibang medalyon nila ni Lency. Napukaw ang pansin niya sa gitnang kuwadro. Ito ang kaniyang diploma at mga medalyon ng kaniyang tagumpay.
“Summa Cum Laude...Leon Carlo...”
Tila naririnig pa niya ang pagtawag ng kaniyang pangalan at ang nakabibinging palakpakan ng mga naroroon nang tanggapin niya ang mga medalyong iyon sa kolehiyo.

“Anak...?” Di niya napansing nasa likuran na pala ang kaniyang ina.
“Nay... Salamat po, sa lahat-lahat.”
“Salamat din, Anak, dahil sa iyo, ganito na tayo.”
Hinawakan siya ng kaniyang ina, sabay hila papunta sa labas ng kusina.
“Halika, may ipapakita ako sa iyo.” Hinila ng nanay ang tela na ibinalot sa isang malaking bagay.
“Ang bigiw!” Hinawakan niya ito. Luma at sira na, ngunit mababasa pa rin ang pangalang nakaukit sa bandang unahan, sa may gilid ˗˗ LEON.
“Nay, ang bigiw natin, ang bigiw ko!”
Siya namang pagdating ng kaniyang tatay mula sa dalampasigan.
“Oo, Anak, ito ang unang bigiw na ipinangalan namin sa iyo. Luma na ito at di na kayang ayusin ngunit di namin itinapon, bagkus ay itinago namin. Ang bigiw na ito ang simula ng ating magandang buhay,” ang pagmamalaki ng ama.

“Halika, punta tayo roon. Iyan ang mga bagong bigiw na pinagawa namin sa pinadala mong pera na ipinangalanan namin ayon sa gusto mo, lahat tayo ay may bigiw na.” ang masayang sabi ng ina.

“Teka, teka, selfie muna tayo.”, aya ni Lency.
“O, kita mo, Nay, ang ganda ng kamera ko. Kuhang- kuha ang luha mo sa pisngi! Hihihi...” ang biro ni Lency.
“Aba! bakit tayo lang? Kunin natin si Lordy! sabi ng Nanay.

Dama ni Leon ang tunay na kaligayahan sa araw na iyon. Kaligayahang dulot ng magagandang pangyayari bunga ng kanilang pagpupunyagi.

Habang pinagmamasdan nila ang dapit-hapon sa dalampasigan, nakapinta sa kanilang mga mukha ang tunay na larawan ng kaligayahan, kaligayahang bunga ng katatagan, pagpupunyagi, at pananalig sa Diyos. Natitiyak nilang marami pang darating na bigiw, at tagumpay na darating sa kanilang buhay.
