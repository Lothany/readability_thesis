Tahimik ang hapon habang nakaupo kami sa bangkô, pumapailanlang ang tugtuging inaawit namin kasabay ng gitara—malakas, mabilis at kaaya-aya. Kaalinsabay nito ang halakhakan. Hindi maikukubli ng bawat isa sa amin ang kasiyahang naramdaman nang hapong iyon. Ilang taon na ba? Mahigit sampung taon na pala, parang kailan lang.

“You can count on me like one, two, three and I’ll be there.
And I know when I need it,
I can count on you like four, three, two and you'll be there
'Cause that's what friends are supposed to do, oh, yeah”

“Hahahaha, ayusin niyo nga ang pagkanta! Hahaha!”
“Paano namin maayos, eh, binilisan mo nang binilisan ang paggitara!”
“Iyong katamtamang bilis ng tugtog lang kasi!”, at nagtawanan na kaming lahat. Hinawakan ko ang aking cellphone upang maghanap ng kanta ngunit biglang bumukas ang social media account ko. Nag-throw back ang mga larawan naming apat may ilang taon na ang nakalipas. Sa parehong lugar, sa hardin namin dito sa bangkô. Paano nga ba nagsimula ang aming matatag na pagkakaibigan? Ang natatandaan ko ay magkasama na kami mula pa nang kami ay mga musmos pa lamang. Noong una’y tatlo lang kami. Nakagawian na naming maglaro dito sa hardin at umupo sa bangkông ito habang kinakanta namin ang mga paborito naming nursery rhymes. Lalong umusbong ang aming pagkakaibigan. Noong kami ay nag-aaral pa sa elementarya, kami ay naghihintay at nagdadamayan pa.

Isang hapon ng Biyernes, kararating lang namin ni nanay sa bahay.
“Nanay, nanay ko...” Yakap-yakap ko si nanay habang hinahalikan. Nasa ikaanim na baitang ako noon.
“Hmmmmn... Alam ko na yan, kilala kita,” hinalikan ako ni nanay sa noo. “Nakita ko ang mga kaibigan mo sa labas kanina.”
“Nanay ko, Biyernes naman po ngayon. Tulad ng dati po...”
“Okey. Pero tulad ng dati, magsaing ka muna, at magligpit sa kusina.”
“Opo, Nanay. Heto po, kinukuha ko na ang rice cooker.”
Kararating lamang namin ni nanay sa bahay mula sa paaralang tinuturuan niya kung saan ako ay nag-aaral. Gawain ko tuwing hapon ang magsaing .
“Nay, pwede na po akong lumabas? Tapos na po.”
“Huwag kayong mag-iingay ha, nakakahiya sa mga kapitbahay,” Paalala ni nanay.

Dala ang gitara, lumabas ako sa may hardin naming at dito napatingin sa bangkô. Ang bangkông ito ay mahaba, kayang umupo ang tatlo o apat ka tao. Sa bangkô kaming magkakaibigan madalas magtambay. Kaya kapag hapon at walang pasok, dito kami naglilibang, nagkakantahan, habang ako ay nagigitara. Kung minsan, kami ay nagba-badminton.

Dalawa ang mga kaibigan kong kasama palagi, sina Jen at Ella. Magkakapitbahay kami. Kaming ay magkakaibigan din mula nang kami ay mga musmos pa lamang. Ako at si Jen ay parehong nasa ikaanim na baitang, samantalang si Ella naman ay nasa ikalima.

Isang hapon, tinawagan ako ni Ella. Umiiyak sya. Pinapasok ko siya sa hardin, at habang kami ay nasa bangkô...

“Napaano ka? Ba’t ka umiiyak?” pagtatanong ko.
“Dinala kanina sa ospital si Nanay,” tugon ni Ella.
“Ha? Bakit? Napaano si Tita Mel?
“Bigla siyang hinimatay. Hindi ko na alam ang gagawin ko,” iyak siya nang iyak.
“Halika nga,” sabay yakap sa kaibigan ko. “Huwag kang matakot, may awa ang Diyos.” Awang- awa ako sa kaibigan ko. Ngayon ko lang siya nakitang nalungkot nang ganoon.

Nalaman ni nanay ang nangyari kay Tita Mel.
“Huwag kang matakot, Ella, may awa ang Diyos. Manalig ka, okay?” sabay yakap ni nanay kay Ella. Sinong kasama mo sa bahay nyo”?
“Wala po, Tita.”
“S’ya, dito ka na maghapunan, at dito ka na rin matulog. Pero tawagan mo ang tatay mo sa ospital, magpaalam ka.”
“Nanay,” nag-aalangan akong magsalita, “puwede po, dito na rin si Jen matulog sa atin? Magpaalam po kami sa mommy niya. Sige na po, nanay...Please po.”
“Hay naku! talaga kayong mga bata kayo... hayaan mo, ako nang tatawag sa mommy ni Jen.
Habang nakahiga na kami sa kuwarto ay napansin kong tahimik lamang si Jen.
“Malungkot ka yata, Jen.” “Anong iniisip mo?”, natanong ko sa kaniya.
“Baka lilipat na ako ng bagong paaralan.”
“Bakit?”, pagtataka naming naitanong ni Ella.
“Ilang buwan na palang nagsara ang kumpanyang pinapasukan ni Daddy sa ibang bansa. Naghahanap pa siya ngayon ng bagong mapapasukan. Sabi ni lola, kukunin niya muna kami. Doon na yata ako mag-aaral sa Sarangani, sa lugar nina lola. Dinig ko, ipagbibili na raw ‘tong ba-
hay namin dito kung hindi pa rin makahanap ng trabaho si Daddy,” mangiyak-ngiyak na tugon ni Jen.
“Hindi mangyayari iyan, may awa ang Diyos.” sabay pisil ko sa kamay nilang dalawa. Naawa ako sa mga kaibigan ko. Hapis ang kanilang mga mukha. “Halina nga kayo, manalangin tayo,” at sabay kaming lumuhod at nagdasal ng taimtim.

Ginising kami kinaumagahan ng masayang mukha ni Ella. “Uuwi na si nanay ko”, sabi ni Tatay. Vertigo pala ang sakit ni nanay, pero okay na siya.” “Yeheeeey!” sabay sigaw naming tatlo.

Makaraan ang ilang linggo, dumating si Jen sa bahay may bitbit na mga prutas. “May trabaho na po ulit si Daddy.”nakangiting sambit nito.
“Ibig sabihin, di na kayo lilipat? Salamat po, Panginoon!” Napasigaw ako sa tuwa.

Isang araw, may bagong lipat na pamilya sa harapanan namin. Nakilala namin ang nag-iisang babaeng anak na kasinggulang namin ni Jen. Siya ay si Krissa. Nang lumaon, naging matalik na kaibigan na rin namin si Krissa. Apat na kaming magkasamang nakaupo at nagkakantahan sa bangkông mahaba sa hardin namin at gumagawa ng mga takdang-aralin.

Tahimik na kasama si Krissa. Siya ang pinakamatalino sa aming apat dahil marami siyang alam. Marunong pala siyang tumugtog ng gitara at piyano nang minsang pinapasok niya kami sa kanilang bahay.

“Balik kayo sa susunod na Linggo. Kaarawan ni Krissa,” ani mama niya nang pauwi na kami.
“Opo, Tita, magpapaalam po kami sa mga magulang namin.” sagot ko.
Dumating ang araw ng engrandeng kaarawan ni Krissa. Hindi magkamayaw ang mga panauhin at napakaraming pagkain. Matapos ang kainan, tumugtog si Krissa ng piyano. “Galing!” Sabay palakpakan ang mga panauhin. “Kaibigan naming ‘yan!”sabay naming hiyaw at halakhakan.

Lumipas ang mga buwan at taon, lalong umusbong ang pagkakaibigan naming apat. Nag-aral kami nang sabay-sabay. Kakambal na namin ang aming mga laptop.Ang saya ng aming pag-aaral. Lalo kaming naging masaya sapagkat kaming apat ay nasa High Honors na kung pagod kami, kaniya-kaniya kaming dala ng makakain at masayang nagkakantahan at nagkukuwentuhan dito sa bangkô.

“Hello! Jen, congratulations! Sa wakas, gagradweyt na tayo sa Senior High School.”
“Kaya nga, yehey! Ang saya-saya!” Congratulations, Karina!” bati ni Jen sa akin. Nasa bangkô kami, hinihintay ang dalawa.

Maya-maya pa...

“Hello everyone! Andito na ako! Congratulations sa ating tatlo. Sa wakas, magko- kolehiyo na tayo, wow... yehey!” wika ng masayahing si Krissa. Mula nang kaming apat ay naging matalik na magkaibigan, ang parating tahimik na si Krissa ay naging magiliw na.
“Congrats sa inyo! Ang saya, tatlo kayong magpapakain sa akin ngayon!
“Yes!” Sabay sayaw ng paparating na si Ella.
“Aba! Wala ka yatang inisip kundi pagkain. Hahaha!” nagtawanan kaming lahat.
“Hmp! di bale, matapos kayong magmartsa, magdi-diyeta na ako. Hahaha!” pairap at patawang sagot ni Ella.
“Halikayo, selfie tayo,” sabi ko, at kaniya-kaniya na kaming pose na pakyut.

Lumipas ang mga araw, nalaman naming sa Manila pala mag- aaral ng kolehiyo si Krissa. Nalungkot kaming apat dahil lilipat na ang buong pamilya.
Tuloy pa rin ang kuwentuhan namin araw-araw. Lahat kami mayroong unli calls. Halos araw-araw kaming nag-uusap at nagbi—video call kaya mas masaya!
Dumaan ang ilang linggo. Napansin kong madalang na kung pumasok si Krissa sa video calls namin. Nitong huli, ang mga mensahe namin sa group chat ay hindi na niya tinitingnan. Hindi na rin siya makikita sa social media. “Ano kaya ang nangyari kay Krissa? Kumusta na kaya ang kaibigan namin?” tanong ko sa sarili.
Nang lumaon ay wala na talaga kaming balita tungkol kay Krissa.

Tuwing dumaraan ako sa hardin, tinitingnan ko ang bangkô. Naaalala ko ang masasayang araw na kami ay magkakasama pa ng mga kaibigan ko. Ang bangkô ay maganda pa rin. Hindi ito kakikitaan ng pagkaluma dahil inaalagaan namin ito. Lalong gumanda ang lugar ngayong napapaligiran na ito ng halaman at mga bulaklak. Ngunit ang dating saya ng pagsasamahan ay kulang na. “Nasaan ka Krissa?” sambit ko sa sarili nang minsang lumabas ako, dala ang gitara.

Isang araw, nagkaroon ng PTA General Assembly sa eskwela. Nakausap ko ang isa sa mga magulang ng mga estudyante ko. Napag- alaman kong magpinsan pala sila ng mommy ni Krissa. Sabik kong tinanong kung may alam siya tungkol sa matalik naming kaibigan. Matagal na palang umuwi ang pamilya ni Krissa dito sa Gensan.
Nakapagtataka. Bakit hindi man lang siya nagpasabi na bumalik na pala sila sa Gensan?
Magkasama kaming tatlong magkakaibigan sa paghahanap ng tirahan nina Krissa nang hapong iyon.
“Ito na yata ang bahay na sinabi ng kamag-anak ni Krissa. Ito na nga! Tao po... tao po!” ang magalang kong tawag mula sa kanilang tarangkahan.
Magkahalong tuwa at pananabik ang nararamdaman naming magkakaibigan. Sa wakas, makikita na namin ang kaibigan namin!
Lumabas ang mommy ni Krissa sa may pintuan at sinilip kami. Bagama’t nabigla, nakangiti itong sumalubong sa amin.
“Sandali, sasabihan ko si Krissa na nandito kayo.”
Naghintay kami sa sala ng ilang sandali, maya-maya pa’y bumalik ang mommy ni Krissa.
“Hali kayo, sa loob tayo ng silid niya.” Nang nasa pintuan kami ng silid, nakita namin ang dalawang tangke ng oxygen sa bandang ulohan ng napakapayat at maputlang babaeng nakahiga. Halos hindi namin siya makilala.
“Anak, nandito na sina Karina, Jen, at Ella. Nandito ang mga kaibigan mo.”
Kinuha ko ang isang palad ni Krissa, pinisil niya nang marahan ang daliri ko. “Ba’t Nawala ka...ba’t di ka nagsabi?” Muli niyang pinisil ang palad ko.
Hindi ko mapigilang lumuha sa sobrang awa at sakit na nararamdaman. “Napaano po siya?”
“Inoperahan siya sa gulugod. Kanser, stage two.” Nabigla kami sa aming narinig. Napapikit ako sa sobrang awa. Si Jen at Ella ay napatalikod habang lumuluha. Awang-awa kami sa kaibigan namin.
“Gagaling pa siya, di ba?”
“Malaki ang tsansa na gagaling siyang muli. Ipagdasal natin sya.”
“Opo. Ipagdasal natin sya. Gagaling ka, Krissa. Walang imposible sa Diyos.”

Makalipas ang ilang buwan, napansin kong nililinis ang bahay sa nina Krissa. Ni isa, wala akong kakilala sa mga taong naroroon. Sumagi sa isipan ko ang nasambit ng mommy niya minsan nang dumalaw kami. “Baka ipagbili na namin ang bahay sa subdibisyon, dagdag panustos namin kay Krissa.”

Kinabukasan, araw ng Linggo, may van na huminto sa harap.

Nalungkot ako habang nakatingin sa mga taong naghahakot ng mga gamit papasok sa bahay. Nangilid ang luha ko sa lungkot. “Naipagbili na nga nila ang bahay.

Tatalikod na sana ako at papasok sa bahay nang biglang bumaba ang mommy ni Krissa sa van hawak ang walker sabay sabing, “Dahan-dahan lang sa pagbaba, anak.”

Halos lumundag ako sa sobrang tuwa! Bumalik sila! Parang ayaw kong maniwala. Ang sumunod na eksena ay tunay ngang nakatutuwa, dahil nakita ko si Krissa na dahan-dahang bumaba sa sasakyan, inabot ang walker at lumakad. Di na ako nakapaghintay, tumakbo na ako papunta sa kanila.

“Krissa! Hahaha! Jen! Ella, bumalik na sila, nandito na sina Krissa!” pasigaw kong sabi. Nagsilabasan na rin sina Jen at Ella nang marinig nila ang ingay ko. Umiiyak na tumatawa sa sobrang tuwa at pananabik na niyakap ang kaibigan namin.

Nang papasok kami na sa loob ng bahay nila, saglit na napahinto si Krissa. Sinundan namin ang kaniyang pagatitig sa hardin lalo na sa bangkô. Lahat kami ay napangiti.

“Hello! Ano yan?” tanong ni Ella, habang dala-dala ang barbecue na inihaw niya.
“Mga larawan natin noon. Nag pop-up sa social media account,” sagot ko.
“Patingin nga,” agaw ni Ella. “Aba, ang kyut natin dito! Jen, Krissa, tingnan n’yo, dali!
“Aba, oo nga,” sabay sabi ng dalawa.
“Pero in fairness, ako ang pinaka kyut dyan.” Sabi ko.
“Hahaha...” napatawa kaming lahat.
Huminto ako sa panonood ng mga lumang larawan namin. Idinako ko ang paningin ko sa mga kasama ko.
Si Ella, Ang pinakamasayahin sa aming lahat ay isa nang pulis. Pinagmasdan ko si Jen, na masayang nakikipagkuwentuhan kay Krissa. Isa na siyang engineer. Si Krissa, habang tawa nang tawa sa kuwento ni Jen, ay magpapatuloy sa medisina.

“O, ba’t bigla kang natahimik ?” tanong ni Ella. “Wala... Akala ko, di na tayo mabubuong muli.”

Lumapit si Krissa sa akin, “di ba, nangako akong babalik? At mahigpit kaming niyakap ni Krissa. “Magkasama na uli tayo ngayon.” sambit ko.

Sabay-sabay bumuhos ang aming luha. Walang patid ang kasiyahan namin nang hapong iyon.
Nabuo kaming muli. Apat na magkakaibigan na sinubok man ng panahon ay mananatiling magkaibigan anomang balakid.
Sa bangkô nabuo ang magandang pagkakaibigan at matatag na samahan. Ito ang nagging saksi sa masaya at malungkot na bahagi ng aming nakaraan. Lumipas man ang panahon, hindi ito kinakitaan ng pagkakupas, lalo itong naging matatag at handang maging bahaging muli sa pagpapatuloy ng isang magandang pagkakaibigan.