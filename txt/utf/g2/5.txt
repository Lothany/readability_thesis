Sa isang maliit na nayon ng Timog Cotabato, may nakatirang napakagandang babae, mabait, maka Diyos, 
maka kalikasan at isa ring mapagmahal sa kanyang kapatid. Hinahangaan siya ng mga tao at natutuwa sila sa kaniya. Siya si Ana Garcia..

Nagtatanim sila ng gulay sa kanilang sakahan at itinitinda sa palengke. Paminsan-minsan ay tumutulong siya sa kanilang taniman.

Tuwing linggo ay nagsisimba ang mag-anak. Nagdadala din siya ng bulaklak para iaalay sa Panginoon. Nagpapasalamat ang buong mag-anak sa Panginoon sa biyayang natatanggap sa araw-araw.

Laking tuwa naman ng mga magulang ni Ana sa kanilang magkakapatid dahil lumaki silang mabait, matulungin at mapagmahal na anak.
      
Isang araw, may nakita siyang matandang babae na matagal ng nakatayo sa gilid ng kalsada  na gustong tatawid ngunit takot ito dahil sa maraming sasakyan na dumadaan. Agad itong tinulungan ni Ana upang makatawid ito nang maayos. Sobrang nagpasalamat ang matanda kay Ana dahil sa kanyang ipinakitang kabutihang loob sa kanya. “Napakasarap palang tumulong sa kapwa tao natin lalo na kapag bukal sa ating loob at puso”,wika ni Ana.

Dahil sa araw-araw na tumutulong si Ana sa pagtitinda sa palengke ay halos makalimutan na niya ang kaarawan ng kanyang kapatid. Nangako pa naman siyang magregalo ng keyk mula sa perang kanyang iniipon.

Tatlong araw na lamang, kaarawan na nang kanyang kapatid na si Arnel. Nag-iipon siya ng sapat na halaga upang magkaroon ng pambili ng keyk.

Sumapit na ang kaarawan ng kanyang kapatid ngunit di pa sapat ang kayang naipong pera. Niyaya pa rin niya ito upang bumili ng keyk. “Pumili ka ng gusto mong keyk”, ang kanyang utos sa kapatid.“Opo ate”, ang masayang sagot ni Arnel.

Noong nakapili na siya ng kanyang gusto ay tinitigan ni Ana ang halaga ng keyk sabay tingin sa kanyang pitaka na nag-aalala.Napansin ni Arnel na malungkot ang kanyang ate kaya iba na lamang ang kanyang pinili.

Isang matanda ang lumapit  sa kanila at sinabi “ kunin niyo nayan at  ako na ang bahala sa bayad”, Laking pasasalamat ni Ana sa matanda, “Huwag kang magpasalamat hija, datapwa’t ako ang dapat magpasasalamat sayo dahil tinulungan mo ako sa pagtawid sa daanan nang maayos at ligtas” wika ng matanda. 
      
Masayang umuwi ang magkapatid. Nagpasalamat sila sa Panginoon dahil may isang taong naging dahilan na mapasaya ang kapatid na si Arnel sa kanyang kaarawan.

Pagdating ng magkapatid  sa bahay,hindi nila alam na nagluto pala ang nanay ng pansit at adobong manok, kaya mas lalong sumaya ang kapatid ni Ana. Hindi rin inaasahan ng nanay at tatay nila na may nabiling keyk si Ana para sa kapatid nito. Mangiyak-ngiyak sa tuwa ang mga magulang ni Ana, dahil sa murang edad nito inisip niya ang kasiyahan ng kanyang kapatid na si Arnel.

Masaya nilang ipinagdiriwang ang kaarawan ni Arnel. Ang sarap sarap ng keyk.”Wika ni Arnel. Sabay-sabay nilang pinagsaluhan ang mga pagkaing nakahain sa mesa at buong pusong nagpasalamat sa Poong Maykapal sa kabutihang ipinagkaloob sa kanila.




