        Sa lilim ng malalagong dahon ng punong mangga sa harapan ng isang dampa ay nakaupo ang isang bata na tila malalim ang iniisip. Siya si Letlet, ang bunso sa dalawang anak ni Aling Iska. Bibong bata si Letlet kaya madaling napansin ng kaniyang ina ang kakaibang ikinilos nito. Nilapitan niya ito. “Anak, may problema ka ba?” tanong nito sa kaniya. Napayakap na lamang si Letlet sa ina sabay sabing, "Wala po inay. Naisip ko lang po si Itay." Hindi masabi  ni Letlet ang totoong dahilan ng kaniyang kalungkutan sapagkat alam niyang hindi rin ito maibigay ng ina dahil kaaalis lamang ng kaniyang ama papuntang Saudi upang magtrabaho.
      Lingid sa kaalaman ng ina, nagsimula ang kalungkutan ni Letlet nang magdala ng cellphone sa paaralan ang kaniyang matalik na kaibigan na si Liza. Pasalubong ito ng kaniyang inang umuwi galing sa ibang bansa. Kapag tapos na ang klase nila sa tanghali, masayang nagti-tiktok at nagse-selfie ang magkaibigan. Hindi makitaan ng lungkot si Letlet kapag kasama ang kaibigan. Sukdulan hanggang langit ang tuwang nadarama nito ngunit kapag siya’y nag-iisa ay hindi niya maiwasang malumbay. “Masaya talaga kapag may cellphone ka,” wika niya tuloy sa sarili.
      Isang araw ng Lunes sa kanilang klase sa Musika ay binigyan sila ng karagdagang gawain ng guro kung saan ipakikita nila kinabukasan ang konsepto ng tekstura sa pamamagitan ng “partner songs.” Biglang nag-isip ang dalawa kung paano nila ito gagawin. Gamit ang cellphone ay naghanap sila sa social media platform na makikita sa gadyet ng kantang kanilang aawitin. “Leron-Leron Sinta, buko ng papaya….” Masayang awit ng dalawa habang pailing-iling pa ang mga ulo nito. “Iba talaga pag may gadyet ka,” wika ni Letlet.

     Makalipas ang ilang buwan ay nakapagpadala ng pera ang tatay ni Letlet. Dahil mas kailangan ng kuya niya ang gadyet na nasa hayskul, napilitang unahin ng kaniyang nanay na bilihan ito ng cellphone sa halip na pangangailangan sa bahay.  Walang pagsisidlan ng tuwang nadarama ang kuya ni Letlet dahil sa kanyang natanggap. Mahigpit niyang niyakap ang ina sabay sabing,  “Maraming salamat po inay sa pagmamahal at suportang ibinigay ninyo sa amin ni Letlet.”  
       “Ako na lang ang walang gadyet sa aming magkapatid, kailan kaya ako mabibilihan ni nanay?” bulong ni Letlet sa sarili. Nagdaan ang ilang buwan at patuloy pa rin siyang umaasa. Palagi na nga lang itong tumitingin sa kalendaryo at hinihintay na lang ang pagbabalik ng kaniyang ama. Nagbabakasakaling pag-uwi nito ay may dala rin itong cellphone para sa kaniya katulad noong umuwi ang nanay ni Liza.    
      Isang umaga, nakita ni Letlet ang kaniyang ina sa sala na nanonood ng paborito nitong programa sa telebisyon. Naisip niyang lapitan ang ina at sinubukang humiling. “Inay, maaari po bang bilihan ninyo rin po ako ng cellphone?” pakiusap niya sa kaniyang nanay. “Mas madali po kasi pag may gadyet. Makakausap ko po palagi si tatay. Magagamit ko rin po ito sa pagsasaliksik ng aming mga aralin gamit ang iba’t ibang aplikasyon,” dagdag pa nito.  “Pag may sobra ang padalang pera ng tatay mo ngayong buwan, mabibili ko na ang inaasam mo na gadyet,” tugon naman ng kaniyang ina.
      Nang sumunod na buwan ay natupad ang hiling ni Letlet. Nagkaroon na siya ng gadget ngunit magagamit lamang niya ito ng isang oras kapag araw na walang pasok o kung kinakailangang mangalap ng kasagutan para sa kaniyang mga takdang-aralin at upang makausap ang kaniyang ama.  Nabalitaan kasi ni Aling Iska na nahumaling na sa paglalaro at pag ti-tiktok gamit ang gadyet ang kaibigan nitong si Liza kaya napabayaan na nito ang kaniyang pag-aaral. “Anak, nakatutulong nga ang gadyet pero dapat mo ring kontrolin ang sarili mo sa paggamit nito.  Hindi maganda ang epekto nito kung nakababad ka palagi sa gadyet mo. Iyan ang kondisyon sa akin ng tatay mo kung bibilihan daw kita ng cellphone,” pahayag ng ina.

     Masaya na malungkot si Letlet. Masaya dahil pinadama ng kanyang tatay na kahit malayo siya sa kanila, ang kabutihan pa rin nila ang kaniyang palaging hinahangad. Milya man ang pagitan nila ay dama pa rin niya ang pagmamahal ng kaniyang ama. Malungkot naman dahil hindi niya magagamit ang cellphone tulad ng ninanais niya. Mahigpit na yakap na lang ang tugon ni Letlet sa ina habang hawak-hawak ang gadyet.
      Sinubaybayan ni Aling Iska ang paggamit ni Letlet ng gadyet nito. Minsan, hinayaan niya lang na gamitin ito noong may takdang-aralin sila. Nagmasid siya kung ibabalik ba nito ang gadyet sa tokador pagkatapos gamitin. Abot tenga ang ngiti ni Aling Iska nang makita na inilagay ni Letlet ang cellphone sa tokador pagkatapos gawin ang pagsaliksik.
      Naikuwento ni Aling Iska ang pangyayari sa kaniyang asawa nang minsang tumawag ito upang mangumusta. Masaya niyang ibinalita na naging masunurin at disiplinado naman si Letlet sa paggamit ng kaniyang gadyet.
       Sumapit ang araw ng pag-uwi ng ama ni Letlet. Pinuri niya ang kanyang panganay dahil magtatapos ito ng may karangalan. Gayundin ang bunso na si Letlet na napanatili ang matataas na marka. Mula sa tokador ay kinuha ng ama ang cellphone at ibinigay ang gadyet kay Letlet. 
