      Sa isang maliit na purok ng Lungsod ng Heneral Santos. Doon naninirahan ang pamilya ni Mang Lito at Aling Belen kasama ang kanilang tatlong anak na sina Jomar, Jolina at Joshua. 

              Sila ay masaya at kuntento sa kanilang kaaya-aya at simpleng buhay. Sa umaga, si Mang Lito ay nagtatrabaho bilang isang magsasaka habang si Aling Belen naman ay nagluluto ng mga masarap na pagkain para sa kanilang pamilya. Sa hirap ng buhay, hinarap nila ito ng may tuwa.

              Si Jomar ay nasa kolehiyo na kumukuha ng kursong Engineering, gustong-gusto ni Jomar na ipaayos ang kanilang bahay na siya mismo ang gagawa. Si Jolina naman ay nasa Senior High School at pangarap niya maging guro. Nakikita kasi niya sa mga panahon ngayon na maraming kabataan ang hindi marunong magbasa, alam niya na hindi madali ang magiging guro, marami muna syang pagdadaanan sa buhay bago marating ang tagumpay. At si Joshua ay nasa Grade 6 at napabilang rin sa may mataas na marka .

      Pangarap na tila mahirap ngunit gusto nilang magkakapatid na makapagtapos ng pag-aaral at makatulong sa kanilang mga magulang na makaahon sa kahirapan. Sa kanilang tahanan, mahalaga sa kanila ang pagkakaroon ng pamilyang malapit sa isa't isa. 

              Tuwing gabi, sabay sabay silang kumain at nagkukwentuhan tungkol sa kanilang mga naging araw at nagbabahagi ng kanilang mga pangarap. Napakalapit ng samahan ng kanilang pamilya at walang halong pag-aalinlangan sa pagtitiwala sa isa't isa. Yan nga ang pamilya nila.

               Sa bawat pagsubok na kanilang nararanasan , laging nariyan ang bawat isa upang magbigay ng suporta at tulong. Isang araw, may di inaasahang pangyayari. Si Mang Lito ay naaksidente habang nagtatrabaho sa bukid. Nang malaman ito ng kanyang pamilya, agad silang pumunta sa hospital at tumulong sa pagpapagamot sa kanya at nagkaisa upang mapagtagumpayan ang mga gastusin. Pansamantalang si Jomar muna ang nag-aasikaso sa kanilang bukirin, si Jolina naman ay tumulong sa pagbabantay ng kanyang tatay sa hospital at minsan naman ay naglalako ng kakanin na iniluto ng nanay. Si Joshua naman ang nag asikaso sa bahay. Sabay-sabay nilang hinarap ang problema ng pamilya. .

                Dahil sa nangyaring ito, naging mas malapit pa sila sa isa't isa. Lalo pa nilang naintindihan kung gaano kahalaga ang bawat isa sa pamilya at ang pagkakaroon ng malusog na pangangatawan. 

                Pagkalipas ng ilang linggo, nakabangon na si Mang Lito at nakabalik na sa kanyang trabaho. Masaya ang kanyang pamilya na muli siyang nakapagtrabaho at nakakatulong sa kanilang mga gastusin. Dumating naman ang panahon ng pagtatapos ni Jomar sa kanyang kolehiyo. Hindi gaanong mayaman ang kanilang pamilya kaya naisip niya na mag-apply bilang call center agent upang makapagtrabaho at makapagbigay ng tulong sa kanilang gastusin at pag ipunan ang gastusin sa board exam. Malungkot man para sa kanya ang hindi niya magamit pansamantala ang kanyang pinag-aralan , masaya naman siya dahil nakakatulong siya sa kanyang pamilya. Tumugon din si Jolina sa panawagan ng kanyang magulang na magtuloy-tuloy sa pag-aaral dahil ito ang magiging sandata niya sa kanyang kinabukasan at mas higit pang makatulong sa pamilya at sa sarili mismo.Si Joshua naman na bunso ay pinaghusayan din ang pag-aaral at hindi nawawala sa nangungunang sampung bata sa buong klase.

                  Napakaproud ng kanilang mga magulang sa mga anak nila. Hindi lang sila nakakapag-aral, nakakatulong pa sila sa kanilang pamilya. Buong pusong nagpapasalamat sa Panginoon si Mang Lito sa pabibigay sa kanila ng mga mababait at nasunurin na anak. “Ang buhay nga naman kung walang pagtutulungan mahirap harapin ang pagsubok na dinaanan”. Sambit ni Mang Lito sa sarili.
