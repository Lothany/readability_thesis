Si Basha ay nagiisang anak ng pamilyang Basbas. Masisipag ang ama at ina ni Basha sa paggawa ng mga basahan upang ibenta sa merkado sa Bayan ng Buayan. Araw-araw silang nagpupuyat upang makarami lamang ng basahang maigawa at maibenta. Gayunpaman ay hindi nawawala ang oras nila upang alagaan ang kanilang anak na si Basha. Sa sobrang pagmamahal ng mag-asawang Aling Belen at Mang Ben sa anak ay sinisuguradong mabibigay agad nila lahat ng gusto ni Basha.
“Inay, Itay gusto ko po ng blusang berde”.
“Inay, Itay gusto ko po ng bola”.
“Inay, Itay bilhan niyo naman po ako ng bota para hindi po Mabasa ang sapatos ko tuwing umuulan”.
Lahat ng luho ni Basha ay binibigay ng mag-asawa mapasaya lang ang kanilang nag-iisang anak.
Isang araw ay nagkasakit si Aling Belen sa sobrang pagod sa pag gawa ng basahan. Sumasakit na ang kanyang mga braso, binti at balakang sa pananahi ng mga basahan. 
“Anak, Basya maari mo bang tulungan ang iyong Itay sa paggawa ng basahan?” hiling ng maysakit na ina sa anak.
“Wala po akong alam sa paggawa ng basahan Inay”, sagot ni Basha kay Aling Belen.
“Iabot mo lang mga mga retasong tela sa iyong itay upang mas mapadali ang kanyang paggawa”. Tugon ni Aling Belen.
“Mamaya na po Inay naglalaro pa po ako ng aking bola”. Sagot ni Basha.
Kinabukasan ay nagkasakit na rin si Mang Ben. Halos hindi na ito makagalaw sa sobrang sakit ng kanyang katawan.
“Basya, anak maari o ba kaming bilhan ng iyong Inay ng gamot sa botika? Sabi ng ama kay Basya habang nakahiga sa kanilang kama.
“Mamaya na lang po itay maglalaro po muna kami ni Tina sa labas” sagot ni Basha
Nadismaya ang mag-asawa sa asal na pinapakita ni Basha sa kanila. 
“Belen hindi ba’t naibigay naman natin lahat ng pangangailangan ng ating anak?” ang sabi ni Mang Ben sa asawa.
“Oo nga, napalaki naman natin siya ng gusto pero bakit tila hindi niya man lang nag-aalala ang ating ana para sa ating dalawa”, sagot ni Aling Belen habang umiiyak.
“Sana ay makita ni Basha lahat ng pagsisikap at pagmamahal natin para sa kanya” hiling ni Aling Belen.
Araw ng Sabado, maagang nagising si Basha. Sabik na sabik na itong umalis ng bahay at makipaglaro sa iba pang mga bata. Nang napagtanto niyang hindi siya makagalaw ay nagulat siya sa kanyang nakita.
“Aaaaaaaah anong nangyari sa akin!”, gulat at pasigaw na sabi ni Basha. “Inay, Itay tulungan niyo po ako naging isang retasong tela na ako!”, Nagmamakaawang sigaw ni Basha ngunit hindi naman xa naririnig ng mag-asawa.
Iyak ng iyak si Basha habang tinititigan na lamang niya ang kanyang ama at ina. Lumipas ang mga oras nakita niya ang puyat at pagod ng kanyang mga magulang sa paggawa ng basahan. Nakikita ni Basya sa kanilang mga mata ang antok subalit kinakailangan nilang makarami ng gawa sapagkat ilang araw silang nagkasakit.
“Kawawa naman ang aking mga magulang, dis-oras na ng gabi ay nananahi pa rin ng mga basahan” ang sabi ni Basha.
Habang malungkot na nakatingin sa kanila ay nagulat ito na siya na pala ang tatahiin upang maging basahan.
“Inay huwag niyo po akong gawing basahan, ayaw ko pong maging basahan. Gusto ko pa po kayong makasama nina Inay at Itay. Patawarin niyo po ako kung hindi ko po sinusunod mga utos at bilin ninyo sa akin. Pangako ko pong magbabago na ako”, nanlulumong sabi ni Basha.
Sa puyat at pagod sa kakaiyak ay nagising ito kinabukasan. Lahat lang pala ng iyon ay isa lamang panaginip. Simula nuon si Basha ay naging isang napakabait na na anak sa kanyang mga magulang. Si Basha ay naging masunurin, mabait at masipag na sa pagtulong sa paggawa ng mga basahan.
