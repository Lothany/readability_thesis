      Kilala ang mga Badjao sumasakay ng barko sa pier, mga parating at paalis ng Gensan. Nakikita silang palutang-lutang sakay ang mga maliliit na bangka. Nakatihaya ang mga kamay sa mga pasahero, humihingi ng barya. Nag-aanyaya na itapon ito sa tubig at sabay-sabay na sumisisid at pag-ahon dala na ang mga baryang kanilang hinabol sa ilalim ng dagat. Magagaling sumisid at lumangoy. Kapansin-pansin ang mga itsura nila. Kakulay ng buhok ng mais ang kanilang mga buhok at sunog sa matinding sikat ng araw ang kanilang balat. 
	Ngayon, tunghayan natin ang kwento ng dalawang magkaibigang Badjao na sina Amid at Kalim. Ano sa tingin mo ang ilan sa mga bagay na makikita ng mga lalaki sa ilalim ng tubig? Kaya mo ba hulaan?
	Hindi lingid kina Amid at Kalim na napakahirap na buhay bilang isang pulubi, walang siguradong income at pera na makakasuporta sa mga pang araw-araw na pangangailangan. Mas lalong napakahirap mag-aral dahil kulang sa suporta ng kanilang mga magulang.
	Bilang batang maninisid ng barya, ginugugol nila ang karamihan sa kanilang oras malapit sa baybayin at sa ilalim ng tubig. Para sa kanila, ang paghingi ng barya ay nagpapasaya sa kanila dahil kahit papano nakakatulong sila sa kanilang mga pamilya. Minsan ay pinapagalitan sila ng kanilang mga ina dahil sa hindi pagpasok sa paaralan. Mas gugustuhin pa nilang magbilang at mangolekta ng mga barya kaysa pumasok sa paaralan. 
	Si Amid at Kalim ay matatapang na maninisid. Hindi sila natatakot lumangoy sa pinakamalalim na bahagi ng dagat. 	Isang malamig na hapon, sabay na sumisid sina Amid ant Kalim sa dagat. Nagulat si Amid na nakakita siya ng isang pawikan nakikipaglaban sa isang plastic na nakatali sa kanyang katawan. Hindi niya mapigilang maawa sa pawikan at nagpakahirap siyang alisin ang plastic na nakatali dito. Humingi siya ng tulong kay Kalim at nagtagumpay sila na alisin ang plastic. Nakita nila ang pawikan na nakalaya na at lumulutang patungo sa malalim na bahagi ng karagatan.
	Mula noon, naging mas maingat na silang dalawa sa kanilang gawain bilang maninisid. Hindi na sila nagtatapon ng basura sa dagat at patuloy na nagtataguyod ng kaalaman sa pangangalaga sa kalikasan. Sa bawat pagkakataon sila ay nasa ilalim ng dagat sila ay namumulot ng mga basura upang masiguro na ang mga nilalang sa ilalim ng dagat ay ligtas at hindi na masasaktan pa ng basura at plastic.
	Isang araw habang naninisid sila ng barya may napansin si Amid na lumang maleta. Kinuha niya at sinubukang buksan at laking gulat niya ang maleta ay puno ng mga gintong barya.
	“Ay naku, ano ito? Sinabi ni Amid sa kanyang sarili sa ilalim ng tubig. Ipinakita niya kay Kalim ang lumang maleta na may ilang gintong barya .Ngumiti si Kalim at tinulungan si Amid na buhatin ang lumang maleta sa pampang.
	“Alam mo bang mga gintong barya ito? tanong ni Amid. “Oo, at ito ay napakahalaga! sagot ni Kalim. “Hatiin natin ng pantay ang mga barya. Pagkatapos ay sasabihin natin ito sa ating mga magulang,” sabi ni Amid.
	“Sigurado akong matutuwa ang nanay ko. Hindi na siya magbebenta ng kakanin sa palengke.” dagdag ni Kalim.
	“Bumalik na tayo sa paaralan, Kalim! Mabibili na tayo ng ating mga magulang ng mga kailangan natin sa paaralan,” sabi ni Amid sa kaibigan.
	"Oo, gusto kong matutong magbasa at magbilang ng mabuti." masayang sabi ni Kalim.
	Napakasaya ng mga magulang nila. Noong linggo ding iyon, pumasok sina Amid at Kalim sa kanilang paaralan. Hindi na nila naisip na lumiban muli sa paaralan.
