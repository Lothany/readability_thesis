      Si Elijah ay isang mag-aaral sa ika-anim baitang. Labing-isang taong gulang pa lamang siya ay napakahilig na sa paggamit gadyet at manood ng paboritong animey sa youtube. Madalas siyang nasa bahay lamang lalo na kapag walang pasok sa eskwela. Ang nakahiligang laro sa internet ang dahilan kung bakit ang kanyang mga aklat ay hindi nya na pinapansin. Hanggang sa natuklasan niya ang mahika mula sa aklat. 
	Isang araw, si Elijah ay aliw na aliw sa paglalaro sa kanyang cellphone habang nakaupo sa ilalim ng malaking puno, nilapitan siya ng isang lalaking hindi niya kilala at niyaya siya nito sa kung saan. Tila wala sa sariling tumayo at kusang-loob naman na sumunod si Elijah sa estranghero. 
	Sinalubong sila ng napakamalamig na simoy ng hangin sa masukal na lugar na kanilang pinuntahan. Kamangha-mangha din ang ngtataasan at malalagong puno. Samantala, animo’y napakagandang musika sa pandinig ang huni ng mga ibon sa paligid. Subalit labis ang pagtataka ni Elijah nang sa kanyang paglingon ay wala na ang kasamang lalaki sa kaniyang likuran. 
	Nakaramdam ng matinding takot si Elijah sa kanyang pag-iisa. Lalo na nang marinig niya ang malakas na tinig ng isang hayop. “Grrrr, grrr” galit na galit na angil nito. Bagama’t natatakot ay nagawa pa rin ni Elijah na silipin ang hayop mula sa likuran ng isang puno na kaniyang pinagtataguan. Noon ay nakita niya ang isang malaking leon. “Alam ko kung nasaan ka kaya’t mabuti pang ikaw ay lumantad na!” ang sabi ng leon. Sa pag-aakaalang siya ang tinutukoy nito, lalong tumindi ang takot na kanyang nadarama. “Diyos na mahabangin, ako po’y tulungan, ipagkaloob Mo nawa na ang leon ay hindi ako matagpuan,” dalangin ni Elijah. Muli siyang sumilip at nakita niya ang munting daga na buong tapang na nakikipag-usap sa leon. 
       “Hari ng kagubatan, huwag mo akong kainin. Ako’y hindi sapat para sa iyong hapunan. Kapag ako ay pinalaya mo, maaari akong makatulong sa iyo pagdating panahon,” pagmamakaawa ng munting daga. 
      “Ha ha ha!” Malakas na tawa ng leon. “Isang malaking kamalian, daga. Paano makatutulong ang isang maliit at mahinang nilalang na katulad mo sa malakas at matapang na leon? Subalit tama ka. Hindi ka nga sapat para sa aking hapunan kaya naman pinalalaya na kita,” ang mahinahong sabi ng leon. Pakiramdam ni Elijah ay kilala niya ang daga kaya’t ganoon na lamang ang kanyang saya sa sinabi ng leon. Ngunit ang leon ay nakaamoy ng bango ng isang tao kaya’t muli itong nagalit. “Grrr, grrr, may tao sa paligid!”
      Kumaripas ng takbo si Elijah hanggang sa marating niya ang isang luma at malaking bahay na bato sa dulo ng kagubatan. “Salamat po Panginoon sa pagligtas mo sa akin mula sa leon,” ang usal nito.  Habang hinihingal, dahan-dahan itong lumapit sa bahay. Akma siyang kakatok sa pinto nang marinig niya ang tinig ng isang babae. “Anastasia, bilisan mo! Baka  mahuli na tayo,” wika ni Drizella. “Inay aalis na kami. Dadalo kami sa isang salo-salo sa palasyo ngayong gabi. Ayon sa prinsipe ang lahat ng dalaga ay imbitado,” sambit naman ni Anastasia. 
      “Maaari bang sumama?” wika ni Cinderella.  
      “Tumahimik ka! Cinderella. Ang prinsipe ay naghahanap ng mapapangasawa. Siguradong hindi ka rin naman niya pipiliin,” masungit na sabi ni Drezella. “Hindi ko naman nais maging prinsesa. Ang makita ang prinsipe, sa akin ay sapat na,” umiiyak na sagot ni Cinderella. 
      Nakadama ng awa si Elijah sa dalaga. Nagtungo siya sa madilim na bahagi ng bakuran upang pag-isipan kung paano matutulungan si Cinderella na makalaya sa kalupitan ng mga kapatid sa ama. Sa kalagitnaan ng kanyang pag-iisip, narinig ni Elijah ang nakakatakot na tinig ng isang matandang babae. 
      “Hi hi hi hi. Bata! nakita mo ba sina Hansel at Gretel?” tanong ng matandang babae. “Mananagot ka sa akin kung sila ay iyong itinago.  Hindi mo sila maaaring ilayo!” galit na galit na wika nito. 
      “Hindi ko po sila kilala,” nangininig ang tinig na sagot ni Elijah.  Hindi makapaniwala na ang nasa harapan niya ay ang matandang para bang nakilala na niya noong una.  Sa labis na galit ng matandang babae nais niyang saktan si Elijah.  Subalit biglang sumulpot ang estranghero at agad niyang hinila ang kamay nito. Biglang nagliwanag ang paligid. Namalayan na lamang ni Elijah na sila ay nasa himpapawid na sakay ng isang karpet. Magkahalong pananabik at labis na kaligayahan ang nadarama nito. “Lubhang kahanga-hanga!Napaganda ng tanawin. Hindi kapanipaniwala! Buong pagtatakang nasambit nito. 
      “Salamat po ginoo sa tulong ninyo. Maaari ko po bang malaman ang iyong pangalan?” tanong ni Elijah sa lalaki. 
      “Walang anuman, kaibigan. Aladin ang pangalan ko,” saad nito. Makinig kang mabuti, kaibigan. Sa pagbabasa ng aklat maaari kang maglakbay. Makikilala mo rin ang ibat-ibang tao at mararanasan ang ibat-ibang pangyayari. Ang lahat ng ito ay may taglay na aral na iyong matututunan. Kung nais mong muling maranasan ang mga pangyayaring ito, maglaan ka ng oras sa pagbabasa ng aklat. Hindi masama ang paggamit ng gadyet, subalit huwag kang magmalabis”. Malalim na nag-iisip si Elijah ngunit bakas ang kasiyahan sa mukha nito habang pababa ang karpet sa lupa. 
      Isang malakas na kahol ng aso ang kanilang narinig pagasapit nila sa bakuran ng kanilang bahay. Ang maingay na kahol ay napalitan ng malakas at matinis na tinig ng isang babae. “Elijah! Bumangon ka na. Papasok ka pa sa eskwela.” Tinig ng kaniyang ina ang kanyang narinig.
      “Isa pong napakagandang karanasan inay, parang isang mahika.” 
      “Ano bang sinasabi mo, anak?” tanong ni Aling Lita. “Ang lahat ay panaginip mo lamang”.
	“Hindi po Inay. Ang lahat ay pawang nasa aklat.” 
      Sumilay ang matamis na ngiti sa labi ni Elijah nang masulyapan ang aklat na nakapatong sa ibabaw ng kanyang lamesa. Nasa pabalat nito ang larawan ng estranghero.
