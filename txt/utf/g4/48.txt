      Sumisilip pa lamang si haring araw sa silangang bahagi ng malawak na hardin ay maririnig na ang matamis na tinig ni Mela Gumamela na umaawit.  

“Gising na mga magagandang bulaklak,
Hugasan ng hamog ang inyong mga mukha
At salubungin ng ngiti ang haring araw.”

	Dahan-dahang ibinuklat nina Rosa Rosas at Sita Sampaguita ang kanilang mga talulot at buong galak na binati si Mela Gumamela. 
	“Magandang umaga sa inyo Rosa Rosas at Sita Sampaguita”, masiglang bati ni Mela Gumamela. 
      “Araw-araw ay tumitingkad ang kulay mo Rosa Rosas, lalo kang gumaganda”, dagdag ni Mela Gumamela.
      “Talaga?”,sabik na tanong ni Rosa Rosas habang sinusuri ang sarili.
      “Totoo, napakaganda mo sa pulang-pula mong mga talulot”, humahangang sambit ni Mela Gumamela. 
      Patuloy na nagpalitan ng mga papuri sa isa’t isa sina Mela Gumamela at Rosa Rosas. Naging abala sa pag-uusap ang dalawa na hindi na nila napansin si Sita Sampaguita. Dahan-dahang umalis si Sita Sampaguita upang lumayo sa dalawa niyang kaibigan.  Nasasaktan siya sa pambabalewala ng dalawang kaibigan sa kanya. Sumiksik siya sa isang sulok at doon siya tahimik na umiyak. 
      “Palagi nalang si Rosa Rosas ang nakikita at pinupuri ni Mela Gumamela, parang siya lang ang kaibigan niya. Hindi ako kasingganda nila palibhasay mapusyaw ang kulay at sobrang liit ng mga talulot ko”, sambit niya habang humihikbi. 
      Lumilipad sa paligid ng hardin si Loloy Langaw nang matanaw niya at mapansin ang umiiyak na si Sita Sampaguita. Nilapitan niya ito at tinanong. Ngunit pinahid lamang ni Sita Sampaguita ang kanyang mga luha at hindi pinansin si Loloy Langaw.
      
      Patuloy sa pag-ikot at paghugong si Loloy Langaw kay Sita Sampaguita. Kinukumbinsi siya nitong sabihin ang kanyang problema upang gumaan ang kanyang nararamdaman. Binulong nitong magkaibigan sila at tutulungan siya.
      Sa pagitan ng mga hikbi ay nabulalas ni Sita Sampaguita ang kanyang sama ng loob sa mga kaibigan. 
      “Iyan kasing si Rosa Rosas sobrang ganda ng tingin nya sa sarili, tapos si Mela Gumamela wala ng ibang nakikita at napapansin kundi’y siya”.
	“Naku, hindi naman pala maganda ang pakikitungo sa iyo ng mga kaibigan mo. Dapat ay patas ang pakikisama nila sa lahat ng mga bulaklak sa hardin. Hayaan mo at sasabihan ko si Guada Gagamba upang matulungan ka”, pag-alo ni Loloy Langaw.
	Nagpaalam si Loloy Langaw upang puntahan si Guada Gagamba at humingi ng tulong. Nang makaalis si Loloy Langaw ay nagtago sa likod ng palumpong na mga dahoon ng pandan si Sita Sampaguita. Nais niyang mapag-isa sa kanyang kalungkutan.
	Mabilis na lumipad si Loloy Langaw upang ibalita kay Guada Gagamba ang kanyang nasaksihan. 
      Si Guada Gagamba ay nakatira sa isang kinakalawang na lata sa madilim na bahagi ng hardin kung saan walang tumutubong kahit ano. Magkasama sila ni Loloy Langaw na nakatira roon. Matagal na nilang gustong mapaalis ang mga magagandang bulaklak at iba pang mga kulisap sa matabang lupa ng hardin. 
      Humahangos si Loloy Langaw nang marating nito ang bahay ni Guada Gagamba. 
      “Mayroon akong magandang balita sa iyo!”
      “Huwag ka nang umiikot-ikot at humugong diyan, sabihin mo na agad”, naiiritang sambit ni Guada Gagamba
      Ikinuwento ni Loloy Langaw na umiiyak sa sama ng loob si Sita Sampaguita dahil si Rosa Rosas lang daw ang palaging pinupuri ng kaibigan nitong si Mela Gumamela.
	“Aha! Dinadapuan rin pala ng selos at inggit ang isa sa mga magagandang bulaklak sa hardin! Natatawang wika ni Guada Gagamba 

      Naisip niyang painumin ng kabal si Sita Sampaguita upang masira ang maganndang samahan sa hardin at magawa na nilang paalisin ang mga ito.
      Tinunton nina Loloy Langaw at Guada Gagamba si Sita Sampaguita. Natagpuan nila itong umiiyak sa likod ng palumpong na dahon ng pandan. Nang makita nila si Sita Sampaguita ay umiiyak pa rin ito at masama ang loob sa dalawang kaibigan. Halos hindi ito makapagsalita sa kaiiyak.
	“Andito ka lang pala munting bulaklak, tutulungan kita. Kaya kong bigyan ng kasagutan ang iyong problema basta’t magtiwala ka lamang sa akin”, pagpapatahan ni Guada Gagamba kay Sita Sampaguita habang marahan itong hinahaplos. 
	Malungkot na malungkot si Sita Sampaguita at siya’y nalilito ngunit gumaan ang kanyang pakiramdam sa mga sinabi ni Guada Gagamba. Nagdadalawang-isip siyang humawak sa mga kamay ni Guada Gagamba ngunit sa huli ay ginawa rin niya.
	“Oh, uminom ka muna para kumalma ka munting bulaklak”, alok sa kanya ni Guada Gagamba. 
      Iniabot nito ang inumin na nakalagay sa isang kristal na kopita na may halong sumpa. Uhaw na uhaw si Sita Sampaguita kung kaya’t nilagok niya ang inumin sa kopita. Matapos maubos ni Sita Sampaguita ang inumin ay nagsimulang bumigkas ng orasyon si Guada Gagamba.
	  
“Paninibugho, selos, inggit,
Isagawa ang panlilinlang
Gawing mabaho ang munting bulaklak
Isabog ang bantot ng selos
Umalingasaw, umalingasaw, umalingasaw!”

      Pakiramdam ni Sita Sampaguita ay nawala siya sa kanyang sarili at hindi niya naiintindihan ang mga nangyayari. Subalit naniniwala siyang tutulungan siya ni Guada Gagamba. Inudyukan siya nitong pulungin lahat ng kanyang kaibigan at ikalat na may masamang ugali sina Rosa Rosas at Mela Gumamela. Bago tinungo ni Sita Sampaguita ang mga kaibigan ay binalaan siya ni Guada Gagamba na huwag sabihing nakita niya silang dalawa ni Loloy Langaw. 
      Masunuring pinuntahan ni Sita Sampaguita ang mga kaibigang sina Binibining Waling-Waling, Santan, at Ylang-Ylang. Sa daan ay nasalubong niyang naglalaro si Nestor Suso, habang nag-uusap si Aling Alupihan at Ginoong Paru-paro. Niyaya niya ang mga ito na pumunta sa pagpupulong malapit sa puno ng pandan. 
      Dumating ang mga kaibigan ni Sita Sampaguita at pinalibutan siya ng mga ito habang naghihintay sa kanyang sasabihin. Sina Guada Gagamba at Loloy Langaw naman ay nakatago sa likod ng mayayabong na dahon sa di-kalayuan upang abangan ang mangyayari. 
      Nagsimulang ikuwento ni Sita Sampaguita ang nangyari sa pagitan nila nina Mela Gumamela at Rosa Rosas. “Gusto kong malaman ninyong lahat na masyadong banidosa at mapagmalaki si Rosa Rosas, iniisip niya na siya ang pinakamaganda sa ating lahat!”
      Nagulat ang mga kaibigan ni Sita Sampaguita sa naririnig nilang tonong inggit at hindi magagandang bagay na sinasabi niya tungkol kina Rosa Rosas at Mela Gumamela. Kumunot ang noo ng mga nakikinig at napapalingon ang mga ito sa mabantot na amoy sa paligid.
      Nagtaka si Sita Sampaguita sa naging reaksiyon ng mga kaibigan ngunit nagpatuloy siya sa kanyang sinasabi.  
      “At iyan namang si Mela Gumamela wala ng ibang ginawa kung hindi purihin at palakihin ang ulo ni Rosa Rosas”.
      Sumimangot at nagtakip ng bunganga at ilong ang mga kaibigan ni Sita Sampaguita. Nagbubuga ng malansang amoy si Sita Sampaguita habang nagsasalita ito. 
      Nahintakutan ang mga kaibigan ni Sita Sampaguita sa pag-usbong ng napakabahong amoy mula sa kanya. 
      “Anong nangyayari sa iyo Sita Sampaguita?” Napasigaw si Binibining Waling-Waling.
      “Walang nangyayari sa akin! Hindi niyo ba nakikita na si Rosa Rosas at Mela Gumamela ang problema rito? Sila ang sumisira ng magandang samahan …”
      Paalingasaw nang paalingasaw ang amoy habang nagsasalita si Sita Sampaguita. Tumakbo palayo ang mga kaibigan niya. Hindi nila matiis ang masansang na amoy at halos mahilo silang lahat. Umalingasaw sa buong hardin ang napakabahong amoy ni Sita Sampaguita.
      Napatda si Sita Sampaguita sa kanyang kinatatayuan at hindi siya makapaniwala. Nang mahismasan at mapagtanto niya ang nangyayari ay kumalat na ang mabahong amoy sa buong hardin. 
      Lumabas sina Guada Gagamba at Loloy Langaw sa kanilang pinagtataguan at humalakhak ang dalawa. Kinutya ni Guada Gagamba ang mga kaibigan ni Sita Sampaguita at sinabing hindi na kailanman mawawala ang masamang amoy sa hardin. Tiyak na ikamamatay ng mga bulaklak at mga kulisap ang amoy kung hindi sila aalis. 
      Kumaripas ng takbo ang mga kaibigan ni Sita Sampaguita upang puntahan sina Mela Gumamela at Rosa Rosas. 
      “Anong nangyayari? Saan nanggagaling ang mabahong amoy sa buong hardin?” Nagtataka at natatarantang tanong ni Mela Gumamela nang masalubong niya ang mga bulaklak. 
      Ipinaliwanag ni Ginoong Paru-Paro ang tungkol sa pagseselos at sama ng loob ni Sita Sampaguita pati na rin ang pagkakasangkot ni Guada Gagamba at Loloy Langaw sa pangyayari. 
      Nang marinig ni Mela Gumamela ang nangyari ay agad niyang naisip na kailangang lumikas na sila sa hardin bago pa sila tuluyang manghina at mamatay sa mabahong amoy. Ngunit hindi nila maaring iwanan si Sita Sampaguita. 
	Malungkot na nagtinginan ang mga magkakaibigan. Hindi nila maaaring pabayaan si Sita Sampaguita dahil mamamatay ito sa sariling amoy. Napagdesisyon nilang iligtas siya at supilin ang plano ni Guada Gagamba na palayasin sila sa hardin. 
	“Ang pagseselos at pagka-inggit ay isang mapanganib na ugali at damdamin dahil gagawin nitong masama ang isang mabuting tao”, komento ni Aling Alupihan. 
      “Tama, nakakasama ang pagseselos, lalo na’t lahat tayo ay nilikha na may kakaiba at sariling kagandahan at katangian na hindi maikukumpara sa iba. Ngunit may alam akong bagay na mas malakas pa sa selos at inggit. Pag-ibig! Higit na malakas ang pag-ibig kaysa ano pa mang masamang sumpa. Sino ba sa inyo ang totoong nagmamahal kay Sita Sampaguita? Tanong ni Rosa Rosas
      Ang lahat ay nagtaas ng kamay.    
      Sama-sama ang mga magkakaibigan na bumalik sa lugar na pinagpulungan malapit sa puno ng pandan. Nang makita nila si Sita Sampaguita ay pinaikutan nila ito at inawitan. 
“Mahal naming Sita Sampaguita,
Talulot ay kasimputi ng ulap,
Kayganda mong pagmasdan,
Mahal ka namin,
Talikuran ang selos,
At mahalin mo rin kami,
Magiging masaya tayo,
Kung pag-ibig ay nasa atin.”

      “Mahal kita Mela Gumamela, mahal kita Rosa Rosas, mahal ko kayong lahat”, sambit ni Sita Sampaguita.
	Sa bawat salitang lumalabas sa kanyang bibig ay sumisingaw ang mabangong amoy. Habang palakas nang palakas ang boses niya ay, sumasabay ang mahalimuyak na amoy sa kapaligiran hanggang sa nawala ang mabahong amoy sa hardin. 
	Niyakap ni Sita Sampaguita ang mga kaibigan at humingi ng kapatawaran sa kanyang walang katuturang pagseselos. 
	“Wala kang dapat ihingi ng paumanhin Sita Sampaguita, mahal na mahal ka naming lahat. Mangako tayong lahat na hindi na natin hahayaang sirain muli ng selos at inggit ang napakagandang hardin natin”, mahinahong pagpapanatag ni Mela Gumamela kay Sita Sampaguita. 
	Sa di kalayuan ay inis na pinapanood nina Guada Gagamba at Loloy Langaw ang mga magkakaibigan na nagkakasiyahan dahil sa kanilang tagumpay laban sa sumpa. Hindi nila masikmura ang pagiging malapit ng mga ito sa isa’t isa kaya’t umalis na lamang sila at bumalik sa kinakalawang nilang bahay. 
	Nagdiwang ang magkakaibigan at narinig sa buong hardin ang kanilang awit.
“Maganda si Sita Sampaguita
Natalo niya ang pagseselos
Halimuyak niya ay kabutihan
Busilak ang kaputian
Masaya na kaming lahat
Pag-ibig ay nasa amin.”

