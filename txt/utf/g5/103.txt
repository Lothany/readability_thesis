Ang Tacloban ay kabisera ng Lalawigan ng Leyte. Ang Leyte ay
matatagpuan sa Rehiyon 8 ng Pilipinas na bahagi ng Silangang Visayas.

Ang Tacloban ay unang nakilala bilang kankabatok, na ang ibig sabihin ay
“pag-aari ni Kabatok”. Kabatok ang tawag sa unang naninirahan dito. Mayaman sa yamang tubig ang lugar na ito. May ginagamit silang isang uri ng basket na panghuli ng mga isda at alimango. Ang tawag nila dito ay Taklub. Kapag may mga darayo sa lugar, ang sinasabi nila ay pupunta sila sa Tarakluban. Pagtagal ay tinawag din itong Tacloban.

Ang Tacloban ay nakilala dahil sa ginampanang papel nito sa Ikalawang
Digmaang Pandaigdig. Dito nagtayo ng base–militar ang puwersa ng mga
Amerikano at ang bayang ito ang unang napalaya mula sa puwersa ng mga
hapon. Naging pansamantala itong kapital ng Pilipinas habang ang Maynila ay
nasa kapangyarihan pa ng mga Hapon.

Sa siyudad na ito nanggaling ang dating Unang Ginang ng Pilipinas na si
Imelda Romualdez Marcos. Ang Pamilya Romualdez ay isa sa mga kilalang
pamilyang politiko ng lugar. Ang paliparan ng Tacloban ay ipinangalan sa
pamilyang Romualdez.

Kakaunti lang ang nakaka-alam kung kailan naging munisipalidad ang
Tacloban dahil ang mga dokumentong nakapagpapatunay rito ay sinira ng bagyo. Pero marami ang naniniwala na ang Tacloban ay opisyal na naiproklamang munisipalidad noong 1770.

