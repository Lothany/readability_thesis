Sa Look ng Sarangani, sa timog dulo ng Mindanao, may nakatirang isang munting isda na nagngangalang Tina. Si Tina ay isang munting tuna na laging naglalaro kasama ang kanyang mga kaibigang maliliit na isda. Masayahing isda si Tina ngunit may isang karanasan siyang kailanman ay di niya makakalimutan.
Isang araw, ang mga kaibigan niya ay naglalaro sa isang malabughaw na bahagi ng karagatan. Dali-daling lumangoy si Tina upang humabol sa mga kaibigan.
”Sara Sapsap, hintayin mo ako!” Napahinto si Tina nang marinig  ang tinig ni Inang Tuna. 
”Tinaaaa! Saan ka pupunta? Balik!!!” Ito ay tila kulog na boses ni Inang Tuna. 
“Hay, nahuli na naman ako.  “Bakit ang higpit ni ina?” naisip ni Tina.
“Anak, hindi ka dapat lumayo sa amin. Mahirap ang panahon ngayon at maraming panganib sa dagat,” paalala ni Inang Tuna.
Hindi pinakinggan ni Tina ang kaniyang ina. Sa halip, nagpatuloy siya sa kanyang paglalaro sa mga kaibigan. 
Isang araw, nagyayaan ang magkaibigan na mamamasyal sa kabilang bahagi ng karagatan. Malalaki ang mga bato at ang mga kabibe ay makukulay doon. Masarap magtaguan sa mala-paraisong pook na ito. Sumasayaw ang mga naghahabaang  berdeng damong-dagat na tila sumasabay sa indayog at galaw ng tubig at alon sa itaas. Bakit hindi nakita ni Tina ang mga tanawing ito noon? 
“Halika ka na, Tina!“ sabik na anyaya ni Biboy Bisugo at Sara Sapsap. Masayang naglalaro ang mga isda na hindi nila namalayan ang isang nakaambang panganib.  Biglang dumating ang isang gutom na higanteng Mamsa.  Naghahanap ito ng maliliit na isda para sa panaghalian.  Ibinuka nito ang kanyang malaking bunganga na may mala-lagareng mga ngipin para higupin sina Tina Tuna, Sara Sapsap Biboy Bisugo at iba pang isda.
”Aaaaah!! Langooy, dali!!!  sigaw ng mga maliliit na isda. 
Dagliang tumakas palayo ang mga  nagulantang  mga isda. 
Hindi namalayan ni Tina Tuna na   sa kanyang pagtakas ay na napadpad ito sa isang panulat ng isda. Nanginginig siya sa takot. 
“Ina! Ina!” iyak ni Tina Tuna.  Sana masasaklolohan siya ng kanyang ina.  Paano siya masagip na hindi naman siya nagpaalam kung saan pupunta?  Sa labas ng lambat tanaw niya ang mga kaibigang isda ngunit wala namang nagawa para mailigtas siya. 
“Paano ako makalalabas dito?” naghihinagpis na tanong niya sa sarili. 
Lumipas ang ilang araw halos mawalan na si Tina Tuna ng pag-asa na makalabas sa panulat ng isda. Labis ang kanyang pagsisisi sa hindi pagsunod sa kanyang ina. Sana naging masunurin na lang siyang isda.  Sana hindi naging matigas ang ulo niya.  Ang tanging gusto lang naman ni Inang Tuna ay malayo siya sa kapahamakan. 
“Ina, gusto ko ng umuwi!” mangiyak-iyak na sambit ni Tina.
Isang umaga, nagulat si Tina ng may humihila sa lambat sa loob ng panulat ng isda. Si Mang Andoy! Kilala niya si Mang Andoy.  Siya ay isang mangingisda.  Kasapi siya ng Bantay Dagat.  Nagbabantay sila para pangalagaan ang karagatan sa mga taong gumagawa ng ilegal na gawain sa dagat.  Sabi nila mabait daw si Mang Andoy. Hindi siya gumagamit ng pasabog o dinamita sa panghuhuli ng isda.  Alam ni Tina ang malaking perwisyo at epekto nito sa kanilang buhay-isda.  Sabi ni Inang Tuna ang dinamita ay nagdudulot ng kasiraan sa karagatan. Maraming punla at maliliit na isda ang namamatay, nasisira ang kanilang tahanan, mga halamang-dagat  at bahura ng mga koral. Ito ay nagdudulot din ng polusyon dahil sa pagsabog. 
Naputol ang pagmuni-muni ni Tina nang biglang hinila ni Mang Andoy ang lambat upang kunin ang mga huli nitong mga isda. Ibinuhos nito ang mga isda kasama si Tina Tuna sa loob ng bangka. Inillagay niya ang mga malalaking isda sa isa pang banyera. 
“Naku! Kayliliit pa ng mga ito,” sabi ni Mang Andoy habang inililipat ang mga maliliit na isda sa kabilang balde.
“Ughh! Ano ba yan?” napaigtad siya ng bumagsak sa balde. Pabagsak kasi na inilagay ni Mang Andoy ang ilang isda kasama si Tina.
 “Ibabalik ko kayo sa dagat.  Magpalaki muna kayo,” wika ni Mang Andoy.  Ibinuhos niya ang balde ng maliliit na isda sa dagat. 
“Yeheey! “sigaw ng mga isda. 
“Buti na lang at naawa pa si Mang Andoy sa atin,” sabi ng isang maliit na tulay.
“Oo nga,” sagot naman ng maliit na hipon. 
Masayang lumangoy sila para umuwi sa kani-kanilang tahanan.
“Ina! Ina!”  Sigaw ni Tina Tuna habang papasok sa butas ng bato na kanilang bahay.  Tuwang-tuwa na sinalubong at niyakap siya ng kanyang ina. 
“Ina, hindi na po ako susuway sa inyo! Magpapaalam na po ako kung saan po ako pupunta. Patawad po!”
“Ssssh! Tahan na,” malambing na sagot ni Inang Tuna.  Ang mahalaga nakauwi ka na, anak,” at buong pagmamahal na niyakap ng ina si Tina Tuna. 
“Pangako, magiging masunuring isda na po ako, wika ni Tina. Magiliw na hinalikan ni Inang Tuna ang anak.
