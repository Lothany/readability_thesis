       “ Pagkatapos ng unos ay sisikat  ang araw.”
      Noong unang panahon, may isang bayan na tahimik at masagana ang ani ng saging, mais at niyog. Mangilan-ngilan lang ang mga nakatira sa bayan na ito sapagkat ito ay malayo sa kabisera. Sa kabila ng kalayuan ng bayan na ito ay malaki ang naiambag sa larangan ng Agrikultura. Ang mga naninirahan dito ay masipag, magalang at mabait. Magkakilala ang lahat sapagkat sila ay magkamag-anak. 
      Samantala, mayroong mag-asawang nagngangalang Poldo at Lagring na may kambal na anak na sina Zak at Zam. Isang hapon napansin ng mag-anak ang napakadilim na kapaligiran na tila darating ang napakasungit na panahon. Ang hangin ay napakalamig at tila nagbabadya ng parating ang malakas na ulan. Kaya dali-daling naghanda ng hapunan si Lagring, ang ina ng dalawang anak na sina Zam at Zak. Habang abala ang kanilang ama na si Poldo sa pagliligpit ng mga alagang hayop ay naririnig na nila ang nakabibinging kulog at nakasisilaw na kidlat na animo’y mga ilaw na nakasindi.
       Noong pumasok na ang kanilang ama na si Poldo ay agad binuksan ang radyo upang makarinig ng balita tungkol sa panahon. Nang marinig ang anunsiyo na galing sa PAGASA (Philippine Atmospheric and Geographical  Astronomical Services Administration)ay nagkaroon sila ng kaalaman na may  parating na bagyo sa Pilipinas. 
      Sa oras na iyon, ang lahat ng mga tao ay naalarma at ang mga opisyales ng kabayanan ay nagbigay ng babala sa kanyang mga sinasakupan upang maging handa sa parating na bagyo. Ito ay tinaguriang pinakamalakas na bagyo o “super typhoon” na pinangalanang “Pablo”.
      Sa kabilang dako, ang mag-inang Lagring ay dali-daling lumikas sa kanilang tahanan na malapit sa ilog at akay-akay niya ang kanyang dalawang kambal na anak na si Zam at Zak na tatlong taong gulang.  Ang amang si Poldo ang nagdala ng kanilang mga importanteng kagamitan at mga pagkain. Sila ay hindi pa nakapaghapunan  sa dahilang sila ay kailangan ng lumikas  at pupunta na sa mataas na lugar. Habang tinatahak na nila ang daan patungo sa bukid ay nakita nila ang mga nabuwal na mga puno at sa kabilang dako ay nagkaroon na ng landslide sa lakas ng ulan at halos nag-iba na ang anyo ng lupa na dati ay maayos.
      Napasigaw si Lagring, “Ingat tayo!” Tahimik lamang ang mga bata at kumapit ng mahigpit sa kanilang ina. Habang patuloy sila sa paglikas ay napausal ng panalangin si Lagring. “Panginoon, tulungan mo po kami.” Basang basa na sila lahat sa lakas ng buhos ng ulan ngunit hindi nila ito inalintana dahil sa sobrang takot na abutan ng baha. Samantala, may biglang nabuwal na mga puno sa kanilang dinadaanan at nabitiwan ni Lagring ang kanyang mga anak. “Naku po!”sigaw ni Lagring. Tumakbong palapit ang ama na si Poldo. “Zak! Zam!” sambit ni Poldo. “Nasaan na kayo?” tanong ni Lagring. “Zak! Zam! Nasaan na kayo?”paulit na sambit ni Lagring. Mangiyak-ngiyak na si Lagring at tumatakbo habang hinahanap ang mga anak. Naputikan ang kanyang mga paa at damit sa paghahanap sa mga anak ngunit dahil sa napakadilim na kapaligiran ay wala siyang maaninag. Napahagulgol siya ng iyak noong wala man  siyang narinig na tugon o sigaw mula sa mga anak. 
      Samantala, nabitawan ni Poldo ang mga dalang  kagamitan na mabilis naman na dumausdos  habang siya ay naghahanap sa mga anak. Sa  may ‘di kalayuan, may mga taong may dalang mga sulo upang maaninag ang daanan at handang tumulong sa mga biktima. Nang biglang may  lumapit sa kanila na handang magbigay ng tulong sa paghahanap sa  mga bata ay agad silang sumang-ayon dito. Sa kanilang mabusising paghagilap sa lugar ay kanila itong nakagisnang naipit sa nabuwal na puno. Hindi nag-aatubiling tumulong ang mga tanod at kanila itong nailigtas. 
       “Nailigtas namin sila sa pagkaipit sa nabuwal na puno.” sabi ni Mang Kardo. Si Mang Kardo ay ang kanilang mabait at matulungin na Kapitan. Labis na natuwa ang mag-asawa sa pagkakaligtas ng kanilang kambal. “Maraming Salamat po, Kapitan!” sabi nina Poldo at Lagring. ”Walang anuman at ginagawa ko ang lahat upang mailigtas ko ang aking mga sinasakupan,” sagot ni  Kapitan. 
       May natamong konting gasgas sa katawan ang mga bata na agad namang nabigyan ng first aid. Noong nakarating na sila sa ligtas na lugar ay nakahinga na sila ng maluwag at nanalangin sa Diyos sa sobrang pasasalamat sa kanilang kaligtasan sa gitna ng kalamidad. Noong humupa na ang bagyo ay napag-alaman nila ang napakalaking danyos sa mga aria-arian, mga hayop at bahay na natabunan at may mga  taong nabiktima at nawawala sanhi ng landslide. 
      Makalipas ang isang linggo, ang mga tao ay nagtulung-tulong sa paglilinis sa mga kalat at inayos ang mga daan at mga nasirang bahay upang muling bumangon sa pagkalugmok sa nakalipas na  bagyo. Nagsimula silang  magtanim ng mga puno upang mapangalagaan ang kalikasan. Nakatanggap din  sila ng tulong sa pamahalaan, mga pribadong grupo at sa mga taong may mga mabuting kalooban.
      Sa ngayon, ang mga mamamayan ay masaya ng namumuhay at nagkaroon na  ng masaganang ani sa kanilang mga pananim at patuloy silang  nananalangin sa Poong Maykapal sa pagbibigay proteksyon at pagpapala sa kanilang buhay. Tunay nga na sa kabila ng sakuna ay naipagpatuloy pa rin nila ang panibagong buhay.
