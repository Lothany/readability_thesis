      “Ang paglalakbay ay katulad ng buhay na punung-puno ng pakikipagsapalaran.”
      May isang Baryo na tanyag sa buong lalawigan ng South Cotabato sa pagkakaroon ng iba’t-ibang  likas na yaman. Mayroong napalawak na kagubatan na kung saan maririnig ang huni ng mga ibon at iba pang mga hayop na nakatira. Ang mga ilog at talon ay napakalinis at mistulang may yelo sa lamig. Ang hangin ay presko at masarap langhapin. Mapapawi ang pagod sa maghapong pagsasaka kapag nasilayan mo ang ganda ng mga tanawin ng Kalikasan at ang halimuyak ng mga bulaklak na pinamumugaran ng mga paru-paro at bubuyog.
      Naging payak  ang kanilang pamumuhay sa araw-araw. Pagkagising sa umaga ay agad na magpapakulo ng tubig upang makahigop ng sikwate na ginawa ng kanilang ama. Ang kanilang ina naman ay nagluluto ng almusal upang simulan ang masayang salo-salo bago magsisimula sa gawaing pagtatanim.
      Isang araw, habang sila ay nasa taniman ng Palay, nakarinig sila ng tinig ng halakhakan. Napatingin sila at huminto sandali sa pagtatanim. Mayroong mga limang babaeng  banyaga na parating at nagtanong sa kanila sa wikang  Ingles.
       “Hello! Good morning.” sabi ng babae. 
      Natahimik sila  at hindi alam ang sasabihin. Ngunit, ang isa sa mga katutubo ay nakapagtapos ng Senior High School, si Heza. 
      Siya ay tumugon ng, “Good morning ma’am.” 
      May matamis na ngiti at masiglang mga mata ang makikita sa dayuhang babae sa pagtugon ni Heza sa dayuhan. Marami pang tanong ang mausisang babaeng banyaga na nagngangalang Carol. Hindi naman siya nabigo sa lahat na gusto niyang malaman sa kanilang Kultura at Tradisyon. Hanggang sila ay naging magkaibigan. 
      Ang mga banyaga ay naghahanap ng mga tourist spot na gusto nilang pasyalan. Naging tour guide si Heza sa mga lugar na gusto nilang pasyalan. 
      “ Maraming salamat,” ang itinuro ni Heza sa kanila na sabihin kapag magpasalamat. Madali naman silang natuto sa mga simpleng salita na sasabihin sa mga tao. 
      Samantala, ang mga banyagang kababaehan ay naghahanap ng mapapaliguan. Gusto nilang maranasan ang likas na tubig na umaagos at lumangoy. May naisip si Heza na Talon ngunit ito ay may kalayuan at kailangang lakarin ng mahigit dalawang oras upang masilayan ang ganda ng Talon.
       Habang binaktas nila ang masukal na kagubatan patungo sa Talon ay mga ligaw na hayop at bulaklak silang nasilayan. May nadaanan din silang mga mainit na batis na umuosok. Ang sabi ng mga matatanda ay nakakapagaling ito ng rayuma. Isang oras na silang naglalakad at ang iba ay napahinto at hinihingal sa tindi ng pagod. Sinabihan sila na maging tahimik lang at maging alerto sa paligid dahil minsan lamang ang Talon dinadayo sa layo nito. 
      Sa mahigit na dalawang oras na paglalakbay ay narating na nila sa wakas ang pinakaasam-asam na Talon. Namangha ang lahat sa nasilayang ganda ng Talon na kay linaw ng tubig at napakalamig. 
      “Wow! “, ang sambit ni Jeane. 
      “Matarik ang paligid ng Talon kaya mag-ingat ang lahat baka kayo madulas.”, ang habilin ni Heza.
       Sa sobrang galak ng lahat ay hindi na nila napansin na napalayo si Kathy sa tropa at siya ay umakyat sa mga matatarik na bato upang masilayan ang nasa itaas ng Talon at doon tatalon upang maranasan ang saya ng paglalangoy.
      Sa kabilang dako, ang ibang mga kababaihang dayo ay nasa ilog at nagtampisaw at masayang-masaya sa pagkuha nila ng litrato gamit ang kanilang mga cellphone. Silang lahat ay sobrang galak sa naranasang paliligo sa ilog at sa pagmamasid sa nakakamanghang tanawin ng Talon. 
      Samantala, hinanap nila si Kathy dahil ito ay nawawala. Naging alerto ang lahat at dali-dali nilang hinanap si Kathy sa lugar. Ngunit nabigo sila dahil wala silang nakita. 
      “ Kathy! Kathy! Kathy!”, sigaw nila. 
      Biglang may dumating na mga katutubo sa lugar at narinig ang kanilang sigaw. Agad nilang hinahanap si Kathy at doon ay nakita nila na nawalan ng malay sa may gilid ng pampang. Agad itong binuhat ng lalaking katutubo na si Ladok. Nang si Kathy ay mahismasan, may ikinuwento siya na may nakita siyang bulaklak na napakalaki at nilapitan niya ito at inamoy at iyon ang sanhi ng kanyang pagkahilo. 
		Hinanap nila ang nasabing napakalaking bulaklak ngunit wala silang nakita. Ang tugon ng kanilang mga pinuno sa Tribu ay iwasan itong malapitan dahil ito ay makamandag at nakakamatay. Natakot ang mga dayuhan at nagtinginan. Agad nilang ibinaling ang tingin kay Kathy at siya ay pinunasan  at  pinaupo upang maging kampante.
        Nagpasalamat ang mga banyagang babae sa tulong ng mga katutubo na nahanap si Kathy. Naantig ang kanilang puso  sa ipinakitang kabutihan ng mga katutubo sa kanilang pagbisita sa lugar. Nagbahagi sila ng mga dalang pagkain tulad ng tsokalate at mga tinapay na mistulang may palaman na keso at karne. Mayroon din silang dalang mga inumin tulad ng juice na nakalagay sa lata. Maingat naman sila sa pagtatapon ng mga basura dahil alam nila kung paano pangalagaan ang Kalikasan.
		Noong pauwi na sila, ang limang banyagang babae ay inanyayahang maghapunan at ipinagluto sila ng  tinolang manok at adobo. Nagustuhan nila ito at masaya silang kumain. Papalapit na ang gabi nang sila ay lumisan patungo sa kanilang tinutuluyang hotel. Sila ay nagpaalam at laking pasasalamat sa kabutihang loob at paghahandog ng oras sa kanilang pamamasyal. Nagbigay ang katutubo ng munting alaala sa mga dayuhan na gawa sa bunga ng kahoy  na kwintas at pulseras. 
 Sabay-sabay nilang sinabi ang katagang, “Maraming Salamat po.”
      Pagkakinabukasan, bumalik ang mga katutubo sa dating gawi at naging masaya sila na nakapagbigay ng kasiyahan sa mga dayuhan sa kabila ng pagkakaroon ng kahirapang intindihin ang  mga salitang banyaga. Sila ay unti-unti na ring nasanay sa pakikipagasalamuha sa mga banyaga.
